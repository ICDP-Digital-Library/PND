Premessa
========

Le Linee guida sulla digitalizzazione del patrimonio culturale
definiscono gli approcci e le procedure per la creazione, la
metadatazione e la conservazione degli oggetti digitali. Il documento,
dal carattere più informativo che prescrittivo, intende fornire una base
teorica e tecnica rivolta al personale che negli istituti culturali è
incaricato della preparazione e della gestione dei progetti di
digitalizzazione.

Queste Linee guida definiscono il progetto di digitalizzazione in
relazione alle motivazioni della digitalizzazione, agli attori coinvolti
nel processo, alle modalità di operazione, alla selezione dei beni da
digitalizzare e alle tempistiche di esecuzione. Forniscono specifiche
sui formati dei file da utilizzare, sui metadati, sugli identificativi
delle risorse, sulla nomenclatura delle risorse digitali e sui supporti
adibiti alla conservazione. Le Linee guida offrono, inoltre, indicazioni
relative alla definizione della parte economica e alle procedure
amministrative da svolgere, prendendo in considerazione lo sviluppo del
progetto dalle prime fasi di progettazione e di affidamento, fino alle
fasi di collaudo delle attività di digitalizzazione e di controllo
qualità sui risultati delle operazioni.

Resta, tuttavia, indubbio che per una appropriata realizzazione di
un'attività di digitalizzazione siano necessarie, da parte dei soggetti
coinvolti, ulteriori ricerche su vari aspetti, quali particolari
approfondimenti tecnici o procedurali, che intenzionalmente non hanno
trovato luogo in questo testo. Trattandosi di Linee guida e non di un
manuale tecnico, il lettore non troverà indicazioni esaustive sulla
riproduzione digitale di ogni singola tipologia di beni culturali, in
quanto le evoluzioni tecnologiche esigono un continuo aggiornamento
professionale e metodologico. Allo stesso modo non costituiscono oggetto
di questo documento le operazioni di digitalizzazione effettuate per
finalità diagnostiche. Gli aspetti gestionali delle infrastrutture per
lo *storage* e della conservazione a lungo termine, il tema dei sistemi
di accesso e fruizione, l’argomento delle licenze d’uso e di
circolazione delle riproduzioni dei beni culturali e della
strutturazione del *data management plan* sono demandati agli altri
Appendici tecniche del Piano nazionale di digitalizzazione.

Le Linee guida per la digitalizzazione del patrimonio culturale offrono
paradigmi di processo e modelli operativi volti a creare una solida base
comune per la corretta impostazione di progetti di digitalizzazione del
patrimonio culturale che sappiano essere coerenti con la Visione del
Piano nazionale di digitalizzazione e che sappiano inscriversi in un
processo di trasformazione digitale di lungo periodo. L’obiettivo del
documento è garantire che le attività di digitalizzazione intraprese dai
singoli istituti possano essere svolte in modo consapevole, organizzato
ed efficace, creando dati di qualità in linea con i più aggiornati
standard, in grado di assicurarne l’interoperabilità e la longevità.
Proprio per far sì che tali Linee guida possano costituire un valido
punto di riferimento, esse saranno oggetto di periodiche revisioni e
aggiornamenti a cura dell’Istituto centrale per la digitalizzazione del
patrimonio culturale – Digital Library.
