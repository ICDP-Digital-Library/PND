F. Metadati per la conservazione 
=================================

I metadati possono essere funzionali ad alcune attività di
conservazione.

Nel caso in cui una risorsa digitale debba essere conservata integra e
priva di manomissioni, l’informazione di checksum archiviata come
metadato può essere utile a segnalare se essa abbia subito modifiche in
un determinato arco temporale.

Inoltre, qualora i supporti su cui si archiviano i file vengano
danneggiati o diventino obsoleti c’è il rischio della perdita dei dati.
In tal caso i metadati sui supporti (per esempio, il tipo e l’età, o
anche le date in cui è stato eseguito l’ultimo refresh dei file) possono
essere utili per il recupero dei dati.

Come è noto, anche i formati dei file più diffusi possono diventare
obsoleti, e di conseguenza le applicazioni possono non essere più in
grado di restituirne il contenuto. Pertanto, nelle strategie di
migrazione e di emulazione degli applicativi i metadati sui formati dei
file originari e su hardware e software che li supportano possono
giocare un ruolo decisivo.

I metadati, infine, possono comprovare l’autenticità della risorsa
digitale, documentandone la provenienza e la sua catena di custodia.

Lo standard internazionale di riferimento per la conservazione degli
oggetti digitali è PREMIS (Preservation Metadata: Implementation
Strategies), versione 3.0 rilasciata nel 2015 dalla Library of
Congress [1]_. PREMIS definisce i metadati di conservazione come
l’informazione usata da un repository allo scopo di supportare il
processo di conservazione digitale.

.. [1]
   https://www.loc.gov/standards/premis/v3/.
