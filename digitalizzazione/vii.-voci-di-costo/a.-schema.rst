A. Schema
=========

L’analisi delle voci di costo è propedeutica all’identificazione delle
spese da affrontare nel corso di un progetto di digitalizzazione.

L’approccio al processo di digitalizzazione va necessariamente innovato
rispetto alle pratiche del passato e le presenti linee guida mirano a
fare acquisire maggiore consapevolezza del fatto che un progetto può
essere più o meno complesso a seconda degli obiettivi e dei risultati
attesi: pertanto, le voci di costo sono molteplici e vanno identificate
puntualmente e distinte a seconda che si decida di procedere con la
digitalizzazione interna o con l’affidamento all’esterno di parte o
dell’intero progetto. Nel caso dell’affidamento all’esterno, tale
analisi può consentire ai fornitori di presentare un’offerta congrua
nella fase di proposta.

Le voci di costo di cui tenere conto sono sostanzialmente le seguenti:

-  Individuazione e quantificazione delle risorse da digitalizzare (vedi
   § I.B)

-  Risorse umane previste nel progetto di digitalizzazione (vedi § I.C)

   -  RUP

   -  Project Manager

   -  Conservatore

   -  Restauratore

   -  Addetto alla logistica

   -  Responsabile tecnico

   -  Operatore tecnico

   -  Catalogatore

   -  Informatico

   -  Assistente Informatico

-  Formazione degli operatori

-  Attrezzature tecnico-specialistiche / Risorse strumentali

-  Materiale per il condizionamento degli originali

-  Trasporto e movimentazione

-  Assicurazione (RCT-RCO - Responsabilità civile verso terzi e verso
   l’operatore; perdita del materiale; assicurazione sul trasporto “da
   chiodo a chiodo”)

-  Gestione dell’infrastruttura di storage

-  Storage hardware e/o in cloud degli oggetti digitali

-  Conservazione a lungo termine delle risorse digitali

-  Software di gestione dei workflow di digitalizzazione

-  Software di supporto alla gestione del progetto e della
   documentazione

Seguendo questo schema, il costo tradizionalmente inteso come riferito
alla “digitalizzazione e metadatazione” di una risorsa viene scorporato
in più voci.

Tali voci di costo vanno sempre esplicitate, anche quando il loro
importo apparentemente non incide sul singolo progetto (ad esempio, il
costo dello storage potrebbe non essere direttamente imputabile al
progetto stesso).

Le voci di costo e le relative quantificazioni devono essere ricavate o
da precedenti progetti svolti oppure tramite analisi di mercato, e
possono essere previste a giornate, per attività o per unità da
digitalizzare.
