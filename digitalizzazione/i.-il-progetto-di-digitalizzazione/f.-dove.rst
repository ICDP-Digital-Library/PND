F. Dove 
========

La campagna di digitalizzazione può essere eseguita sia all’interno che
all’esterno dell’ente conservatore.

È preferibile avere un centro di riproduzione interno o all’ente
conservatore o ad altro istituto affine per tipologia di bene e su base
territoriale, logisticamente adatto. In tal caso, alcuni requisiti
minimi da rispettare possono essere schematizzati nella maniera
seguente:

-  sistema di riproduzione adeguato ai beni e agli obiettivi della
   digitalizzazione;

-  struttura software e hardware adeguata alla gestione del flusso di
   digitalizzazione (ripresa – descrizione – salvataggio) e
   costantemente aggiornata;

-  personale formato per l’uso dell’attrezzatura;

-  personale per la movimentazione dei beni;

-  locali idonei all’installazione dei mezzi di riproduzione.

I vantaggi che derivano da questa soluzione sono i seguenti: possibilità
di formare il personale (learning by doing), riduzione dei costi di
movimentazione e logistica, sicurezza per i materiali da digitalizzare,
monitoraggio continuo del processo di riproduzione, ottimizzazione
progressiva dei requisiti tecnici della digitalizzazione e scelta della
tecnologia più adeguata.

Optare, invece, per un laboratorio esterno offre i seguenti vantaggi:
riduzione dei costi di acquisto e manutenzione dell’attrezzatura,
accessibilità a tecnologie aggiornate. È cura dell’istituto conservatore
prevedere la presenza di un proprio responsabile interno per il
monitoraggio, il collaudo tecnico, la consegna, la movimentazione, la
logistica e l’assicurazione dei beni. Tuttavia, occorre tener presente
che questa soluzione riduce le possibilità di accrescere le competenze
interne.

Esistono anche delle soluzioni ibride, che possono contemplare, ad
esempio, la messa a disposizione della ditta esterna dei soli locali in
cui effettuare la digitalizzazione o anche di parte del personale e/o
attrezzatura. Queste soluzioni offrono vantaggi quali movimentazione e
logistica semplificate, accrescimento delle competenze interne, maggiore
produttività e, nel caso di noleggio, accesso a tecnologie avanzate.
