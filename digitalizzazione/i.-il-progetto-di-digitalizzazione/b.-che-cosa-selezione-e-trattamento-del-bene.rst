B. Che cosa (selezione e trattamento del bene) 
===============================================

La scelta dei beni da digitalizzare è un'attività strettamente legata
alle motivazioni che hanno portato alla pianificazione di una campagna
di digitalizzazione. Pertanto, all’interno dei singoli progetti è
opportuno adottare criteri di selezione del materiale commisurati agli
obiettivi che si intendono raggiungere.

Requisito indispensabile è che i singoli beni siano stati
preventivamente descritti secondo le regole specifiche di ciascun
dominio.

La tipologia, la quantità e la collocazione dei beni individuati
determineranno *chi* dovrà contribuire all’intero processo di
digitalizzazione, *come* e *dove* dovrà avvenire l’acquisizione
digitale.

Per una maggiore attinenza con i contesti operativi, si propone la
seguente, sebbene non esaustiva classificazione dei beni fondata sulle
loro caratteristiche:

+-----------------------------------+-----------------------------------+
| Carte sciolte / Pitture           | stampe, fotografie, disegni,      |
|                                   | mappe, pergamene, manoscritti,    |
|                                   | dipinti, affreschi etc.           |
+-----------------------------------+-----------------------------------+
| Carte rilegate                    | volumi a stampa, album            |
|                                   | fotografici, codici etc.          |
+-----------------------------------+-----------------------------------+
| Oggetti di piccole e medie        | reperti, sculture, quadri,        |
| dimensioni                        | polittici, monete, arredi sacri   |
|                                   | etc.                              |
+-----------------------------------+-----------------------------------+
| Beni di grandi dimensioni         | edifici (interno, esterno), beni  |
|                                   | ambientali, centri storici etc.   |
+-----------------------------------+-----------------------------------+
| Supporti audio e video            | supporti meccanici, (cilindri,    |
|                                   | macrosolco, microsolco, vinili),  |
|                                   | magnetici e ottici, etc.          |
+-----------------------------------+-----------------------------------+

I beni da digitalizzare devono essere predisposti in modo da risultare
idonei per le diverse fasi dell’attività operativa. Essi devono essere
identificati univocamente con un numero d’inventario e devono essere in
condizioni conservative compatibili con gli obiettivi previsti. Lo stato
di conservazione deve essere documentato, preferibilmente con una
relazione dettagliata (*condition report*), ed eventuali alterazioni
devono essere segnalate e documentate, anche mediante preventivi scatti
fotografici.

Una valutazione preliminare può indicare la necessità di interventi
propedeutici alla digitalizzazione: dalla rimozione della polvere ad
interventi più rilevanti di conservazione e restauro. Questo tipo di
analisi è funzionale alla redazione dello studio di fattibilità.

Come da norme vigenti nel settore dei beni culturali, tutte le pratiche
operative che prevedono interventi o azioni dirette sui beni,
digitalizzazione compresa, devono essere autorizzate dall’autorità
competente ed eseguite da personale qualificato.

A seconda delle finalità del progetto di digitalizzazione, qualora
quest’ultimo preveda la pubblicazione, una delle condizioni dovrà essere
che i beni siano liberi da diritto d’autore o che l’Istituto disponga
delle liberatorie e autorizzazioni necessarie per la divulgazione
pubblica e il riuso dei beni (nel rispetto della protezione dei dati
personali, ai sensi del D.Lgs. 196/2003 e s.m.i. e del GDPR -
Regolamento 2016/679).

Nella selezione del materiale da digitalizzare una priorità può essere
data agli strumenti di ricerca e di accesso al patrimonio. Questa scelta
può risultare propedeutica alla digitalizzazione del patrimonio stesso.
