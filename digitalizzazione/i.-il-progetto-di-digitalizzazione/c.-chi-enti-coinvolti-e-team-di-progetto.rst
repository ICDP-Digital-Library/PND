C. Chi (enti coinvolti e team di progetto)
==========================================

Un progetto di digitalizzazione coinvolge necessariamente diversi
soggetti che dovranno lavorare in team per lo svolgimento di una serie
di attività: la selezione del materiale, la movimentazione (presa e
ricollocazione del materiale), la pulizia e l’eventuale condizionamento
e/o restauro, la produzione dei dati catalografici/inventariali (se
assenti), la riproduzione digitale, la gestione dei dati e dei file.

Considerata la molteplicità di competenze e professionalità richieste,
occorre prevedere, oltre alla necessaria figura del Responsabile unico
del procedimento (RUP), una figura con compiti di coordinamento del
gruppo di lavoro (project manager).

Il team – in un assetto ideale – può essere composto dalle seguenti
figure: conservatore (che può coincidere con l’esperto di dominio),
restauratore, addetto alla logistica, responsabile tecnico, operatore
tecnico, catalogatore, informatico, assistente informatico.

C.1. Ente coinvolto, partner, sponsor
-------------------------------------

Un progetto di digitalizzazione può coinvolgere uno o più enti (istituti
e luoghi della cultura, centri di ricerca, università, imprese,
associazioni etc.). Nel caso in cui ci fossero più enti, uno di essi può
svolgere il ruolo di capofila e agire in partenariato con gli altri. Si
può anche prevedere la partecipazione di sponsor per il raggiungimento
degli obiettivi prefissati. In ogni caso, l’istituto conservatore del
bene deve avere cura che vengano rispettate le presenti linee guida.

C.2. Responsabile unico del procedimento (RUP)
----------------------------------------------

È la figura prevista dall’art. 5 della L. 241/1990, i cui compiti sono
stabiliti dall’art. 6 della medesima legge e dall’art. 31 del D.Lgs.
50/2016 e s.m.i. In sostanza egli controlla l’esecuzione del contratto
dotandosi degli strumenti ed eventualmente delle figure previste dalla
legislazione appena richiamata. Si tratta di un ruolo interno
all’amministrazione.

C.3. Responsabile del progetto (Project manager)
------------------------------------------------

Una delle figure di supporto di cui può dotarsi il RUP è il responsabile
del progetto o *project manager*, che può essere una figura interna o
esterna all’amministrazione e può ricevere l’incarico di monitorare
tutte le attività previste nel progetto, valutando l’aderenza dei
risultati agli obiettivi prefissati e controllando la qualità
dell’intero processo. Alla chiusura dei lavori potrà coordinare il
collaudo del lavoro consegnato e redigere una relazione tecnica di
supporto al RUP sulle attività svolte e sulle modalità adottate.

Il *project manager* verifica l’attuazione del quadro logico di
riferimento, redatto dal conservatore, in cui si esplicitano obiettivi
generali, obiettivi specifici, risultati e attività.

In particolare, in collaborazione con il conservatore, individua gli
indicatori, gli strumenti di verifica degli indicatori e le condizioni
esterne utili al raggiungimento degli obiettivi, avendo cura di
identificare anche i principali rischi ostativi e le adeguate strategie
di mitigazione.

Supporta la definizione dei documenti da produrre nelle fasi di
pianificazione, esecuzione, monitoraggio e controllo del progetto.

In caso di difficoltà procedurali o operative, egli fornisce elementi
utili alla messa a punto di soluzioni concrete. A questa figura sono
richieste buone capacità comunicative per tenere insieme i vari membri
del gruppo di lavoro e adeguate conoscenze degli aspetti operativi per
poter al meglio individuare punti di forza e di debolezza dell’intero
processo.

C.4. Conservatore (esperto di dominio)
--------------------------------------

Il conservatore (sia esso architetto, archeologo, bibliotecario,
archivista, storico dell’arte, etno-antropologo, etc.) è lo specialista
di dominio e ha la migliore conoscenza sui beni oggetto della campagna
di digitalizzazione. Ha la responsabilità scientifica delle attività; ha
il compito di esplicitare le ragioni per cui la campagna viene
realizzata; seleziona, in accordo con il restauratore, il materiale da
digitalizzare; redige il quadro logico in cui si chiariscono gli
obiettivi generali, gli obiettivi specifici, i risultati e le attività;
dà al catalogatore indicazioni sulle più opportune modalità descrittive,
segnalando specificità e caratteristiche peculiari dei beni oggetto
della campagna; valuta la qualità dell’attività di riproduzione e di
descrizione; infine, prepara la documentazione scientifica utile alla
promozione degli esiti della campagna.

C.5. Restauratore
-----------------

Il restauratore è il professionista che definisce lo stato di
conservazione e mette in atto tutte le azioni dirette e indirette utili
a limitare i processi di degrado dei beni, assicurandone la
conservazione e salvaguardandone il valore culturale.

A tal fine, nell’ambito della campagna di digitalizzazione, analizza i
dati relativi ai materiali, alla tecnica di esecuzione e allo stato di
conservazione dei beni e indica la fattibilità di tutte le azioni utili
alla digitalizzazione. Pertanto, effettua, in collaborazione con il
conservatore, la scelta dei beni da digitalizzare; verifica lo stato
conservativo del materiale da digitalizzare insieme al conservatore;
valuta l’opportunità di procedere a una preparatoria pulizia e
ricondizionamento dei beni; dà eventuali indicazioni restrittive circa
la movimentazione; esprime, a partire dalle proposte dell’operatore
tecnico, un parere circa l’impatto sui beni delle tecnologie da usare
per la digitalizzazione; ne predispone il restauro, se necessario;
sovrintende e coordina la movimentazione del materiale, in
collaborazione con gli addetti alla logistica; verifica le condizioni
ambientali in cui avviene la digitalizzazione (luce, temperatura,
umidità e uso delle apparecchiature). Infine, ha cura di verificare, nel
caso in cui la digitalizzazione avvenga in un luogo esterno all’istituto
di conservazione, l’adeguatezza dei locali in cui i beni devono
transitare.

C.6. Addetto alla logistica
---------------------------

Per una più efficace gestione dei processi di movimentazione interna e/o
esterna dei beni, è opportuno individuare una figura che, tenendo conto
delle indicazioni del restauratore, segua tutte le fasi in cui i beni
transitano da un luogo all’altro o siano, in generale, movimentati.

L’addetto alla logistica si occupa anche delle modalità di imballaggio o
comunque messa in sicurezza dei beni.

C.7. Responsabile tecnico 
--------------------------

Ha il compito di individuare le attrezzature e i flussi di lavoro più
efficaci ed efficienti adatti al progetto. Risponde al RUP e, se
individuato dal RUP, al project manager. Forma gli operatori tecnici per
le specificità del progetto ed è responsabile del corretto funzionamento
degli apparati.

C.8. Operatore tecnico
----------------------

Risponde al responsabile tecnico. Esegue la digitalizzazione del
materiale e deve possedere adeguata conoscenza della strumentazione
utilizzata.

C.9. Catalogatore 
------------------

È la figura professionale a cui sono richiesti specifici requisiti di
formazione nel dominio di riferimento (bibliotecario, archivista,
archeologo, storico dell’arte, etno-antropologo, architetto etc.). Ha il
compito di produrre i dati descrittivi del materiale da digitalizzare o
verificarne la qualità, nel caso questi fossero già esistenti.

Per la stessa risorsa possono essere previste più figure di
catalogatori, al fine di garantire la descrizione più esaustiva del
bene. Inevitabilmente, egli si rapporta con l’informatico per la
produzione dei metadati.

C.10. Informatico
-----------------

Insieme al conservatore, l’informatico assicura che la produzione dei
file digitali avvenga coerentemente con quanto stabilito nel *data
management plan* (si veda a tal proposito l’Allegato tecnico del PND
*Linee guida per la redazione del Data Management Plan* [in corso di
redazione]). È responsabile della produzione dei metadati descrittivi,
tecnici e gestionali, che vanno redatti in base agli standard di
metadatazione richiesti nel progetto.

C.11. Assistente informatico
----------------------------

Si occupa della gestione e funzionamento delle apparecchiature
informatiche e dei software, rapportandosi con i sistemisti per
eventuali problemi di rete.
