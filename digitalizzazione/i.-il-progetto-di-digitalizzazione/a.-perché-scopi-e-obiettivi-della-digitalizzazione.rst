A. Perché (scopi e obiettivi della digitalizzazione)
====================================================

L’individuazione degli scopi e degli obiettivi costituisce la prima
azione nella definizione e redazione di un progetto di digitalizzazione.
È, infatti, con essi che devono essere messi in relazione le risorse
economiche e umane a disposizione e i tempi prefissati, al fine di
giungere ad un prodotto rispondente alle aspettative. A tal fine, è
necessario progettare un modello di lavoro scalabile e modulare, capace
di adeguarsi alle varie esigenze, alle diverse situazioni e ai possibili
cambiamenti che si possono presentare in corso d’opera.

Gli obiettivi essenziali di un progetto di digitalizzazione possono
essere sintetizzati nei seguenti quattro punti: 1. conservazione degli
originali, 2. fruizione e valorizzazione dei beni, 3. studio del
patrimonio, 4. recupero di campagne di digitalizzazione pregresse.

A.1. Conservazione degli originali
----------------------------------

Nelle attività di conservazione degli originali il desiderio e la
necessità di preservare opere spesso fragili e sottoposte alle ingiurie
del tempo hanno soventemente condotto alla decisione di limitarne la
consultazione diretta.

Oggi la salvaguardia e la fruizione – grazie alle diverse attività di
digitalizzazione – non costituiscono più termini contrapposti di una
dialettica schiacciata sulla polarizzazione degli estremi, ma concetti
che si integrano in un nuovo modello di sintesi in cui l’uno non esclude
l’altro, ma anzi ne potenzia e condivide la natura e le funzioni.
Infatti, la possibilità di realizzare copie digitali estremamente fedeli
agli originali consente da un lato la preservazione materiale e
dall’altro la fruizione virtuale.

La “copia digitale” dell’originale, se eseguita correttamente e con
finalità di conservazione, assume valenza informativa e conoscitiva
paragonabile a quella del bene stesso, rappresentandone caratteristiche
materiali e stato della conservazione.

Nella storia della trasmissione della conoscenza umana i processi di
migrazione del messaggio culturale da un vettore all’altro – in un
avvicendarsi continuo di antigrafo e apografo, al fine di garantirne la
continuità e la salvezza attraverso i secoli – hanno prodotto copie su
copie, con una attenzione incentrata ora sul contenuto (è il caso della
tradizione manoscritta di testi e documenti), ora sulla forma (è il caso
dell’arte statuaria antica), ora contestualmente su forma e contenuto (è
il caso di riproduzioni che perpetuano un contenuto riproducendone anche
le forme).

In questa prospettiva storica di lunga durata si inserisce in qualche
modo anche il digitale, che rispetto alle tecniche e alle metodologie
del passato utilizzate nell’ambito della replicazione dei messaggi
culturali può avere un vantaggio: se le copie digitali vengono eseguite
con metodo scientifico – vale a dire con un procedimento documentato,
verificabile e ripetibile – risultano agevolmente distinguibili le
caratteristiche e gli elementi oggettivi da quelli soggettivi. Questi
ultimi, infatti, possono essere appropriatamente descritti nei metadati
(scelta della puntina, color management, scelta dell’ottica, etc.) e
conservati insieme alla copia digitale\ *.*

A.2. Fruizione e valorizzazione dei beni
----------------------------------------

Il digitale aiuta ad attuare in maniera più efficace lo spirito
dell’art. 9 della Costituzione italiana, amplificando le modalità di
fruizione del patrimonio culturale, promuovendo e garantendo in modo
attivo lo sviluppo della cultura, della ricerca scientifica e della
tecnica. I beni digitalizzati offrono alle più svariate comunità di
utenti l’opportunità di una più ampia accessibilità e migliore usabilità
del patrimonio culturale.

Infine, è utile mettere in rilievo che la pubblicazione online delle
risorse digitali consente la creazione di nuove connessioni e
correlazioni tra beni, luoghi, discipline, progetti e infrastrutture a
livello italiano, europeo e internazionale.

A.3. Studio e diagnosi del materiale
------------------------------------

La riproduzione digitale del bene ha anche una finalità scientifica
legata alla conoscenza del bene stesso. Una risorsa digitale consente di
indagare caratteristiche materiali, struttura e stato di conservazione
del bene. Essa permette di leggerne la superficie e quanto vi è al di
sotto. Per esempio, nel caso di supporti palinsesti può consentire la
lettura degli strati di scrittura, contribuendo al recupero di testi non
altrimenti tramandati.

Attraverso questa attività di studio e di diagnosi è possibile simulare
le diverse sollecitazioni a cui il bene può essere sottoposto dal
trascorrere del tempo o da eventi improvvisi e studiarne le possibili
contromisure da adottare. Le tecnologie digitali possono risultare di
aiuto, se costantemente applicate nel tempo, anche nel monitoraggio
dello stato di conservazione dei beni.

Infine, è anche possibile operare *restauri digitali* – uno fra tutti la
restituzione della cromia originale del bene – laddove non sia possibile
od opportuno procedere con un restauro *fisico* oppure in combinazione
con quest’ultimo.

A.4. Recupero di campagne di digitalizzazione pregresse
-------------------------------------------------------

A partire dagli Novanta del secolo scorso sono state condotte importanti
campagne di digitalizzazione, spesso in assenza di regolamentazione
omogenea e coordinata e con esiti qualitativamente problematici. In
questo caso occorre valutarne preliminarmente l’opportunità di
recuperare le risorse prodotte, rendendole fruibili secondo le presenti
linee guida. Sarà quindi necessario procedere con uno studio di
fattibilità (vedi § E.2).

In definitiva, le motivazioni per la digitalizzazione di un bene o un
luogo culturale sono molteplici e ognuna di esse finisce per soddisfare
più esigenze contemporaneamente. Per questo motivo è quanto mai
opportuno immaginare il prodotto digitale che si ricaverà dalla campagna
di digitalizzazione come “proiettato nel futuro”, affinché non sia
oggetto di una veloce obsolescenza e il suo livello qualitativo possa
andare oltre l’immediato scopo per cui è stato realizzato.
