E. Quando
=========

E.1. Digitalizzazione e restauro
--------------------------------

Un progetto di digitalizzazione può riguardare sia beni in buono stato
di conservazione sia beni che necessitano di interventi di restauro. In
questo caso la digitalizzazione ha anche la funzione di documentare lo
stato del bene prima e dopo l’attività di restauro e, in accordo con il
restauratore, essa può garantirne la fruizione durante le fasi di
lavorazione.

La sezione dei metadati dovrà descrivere le eventuali conoscenze sul
bene emerse con gli interventi di restauro. Deve essere, inoltre,
garantito il collegamento con l’oggetto digitalizzato prima del restauro
e con la scheda di restauro.

E.2. Digitalizzazione e metadatazione/descrizione
-------------------------------------------------

Lo scenario ottimale in cui avviare una campagna di digitalizzazione è
quello in cui i beni siano già stati ordinati, inventariati, catalogati.
I metadati che descrivono l’oggetto digitale devono garantire il
collegamento al sistema descrittivo relativo ai singoli ambiti.

Se il numero delle figure professionali coinvolte nella campagna di
digitalizzazione è appropriato si potrà optare per un workflow in cui la
metadatazione avviene durante il processo di digitalizzazione.

In ogni caso, per digitalizzare un bene sarà indispensabile avergli
assegnato un identificatore univoco (ad esempio il numero di inventario)
e accertarsi di aggiornare un elenco o un database di identificativi
riconoscibili e facilmente collegabili ad un sistema descrittivo. Per
alcuni supporti può essere raccomandabile apporre un’etichetta con un
codice univoco (codice a barre, QR code etc.).

Digitalizzare beni non metadatati e/o descritti è fortemente
sconsigliato. Potrebbe essere ammissibile nei seguenti casi:

1. campagne sperimentali orientate a una descrizione del bene eseguita
   online da una comunità di riferimento adeguatamente identificata o
   alla descrizione del soggetto con l’uso di algoritmi di intelligenza
   artificiale;

2. metadatazione non eseguita a causa di una impossibile osservazione
   diretta del bene: in tale caso lo scopo primario della
   digitalizzazione consiste proprio nel permettere ai catalogatori di
   procedere alla descrizione.

Nel caso di recupero di beni digitalizzati in campagne avvenute nel
passato occorre in prima istanza fare uno studio di fattibilità per
analizzare e valutare la compatibilità con le presenti linee guida\ *.*
Tale studio deve prendere in esame le seguenti attività: recupero delle
eventuali descrizioni con indicazione degli standard adottati per la
descrizione, analisi dei dati disponibili, mapping dei dati, definizione
del processo di recupero, analisi delle digitalizzazioni esistenti e dei
legami con le schede descrittive, con una valutazione dei formati
disponibili e della loro qualità; definizione del processo di recupero
delle digitalizzazioni con valutazione dei costi e piano di lavoro
previsto.
