A. File immagine
================

Il file master che deve essere richiesto consiste in un pacchetto di
file comprendente: il RAW non compresso, con allegato il file
collaterale XMP, e il TIFF 6.0 non compresso a 16 o 48 bit (scala di
grigi o RGB), a seconda della cromia del bene. La consegna dei file RAW
deve avvenire in formato DNG [1]_. La risoluzione spaziale minima del
file master dipende da molteplici fattori quali, a esempio, la tipologia
del sensore della fotocamera/scanner, la dimensione del bene, etc. (vedi
**Append.01 – Parametri di acquisizione digitale)**

Per esigenze di conservazione di positivi e negativi fotografici in
bianco e nero è necessario eseguire comunque la digitalizzazione in RGB
a 48 bit.

I file derivati da richiedere dipendono dalla specificità del progetto
di digitalizzazione: sono consigliabili file compressi in formato JPG
con lato lungo di almeno 3000 pixel, con qualità di compressione non
inferiore al 75%, aventi spazio colore Adobe RGB 1998 o scala di grigi,
a seconda della tipologia di scansione effettuata. In alternativa al
“classico” JPG può essere richiesto il formato contenitore HEIF (High
Efficiency Image Format) o HEIC (High Efficiency Image Coding).

Infine, si segnala che sono in corso iniziative per la standardizzazione
di formati immagine, come ad esempio il formato FITS, il JPG XL o il
JBIG2. In questo documento ci si limita a segnalare la loro esistenza in
attesa di verificarne il livello di diffusione e di standardizzazione.

.. [1]
    In taluni casi, per specifiche esigenze documentate di progetto, è
   possibile richiedere solo i file TIFF.
