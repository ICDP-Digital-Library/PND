Scopo del Piano e destinatari
=============================

Il PND costituisce la visione strategica con la quale il Ministero della
cultura intende promuovere e organizzare il processo di **trasformazione
digitale** nel quinquennio 2022-2026, rivolgendosi in prima istanza ai
musei, agli archivi, alle biblioteche, agli istituti centrali e ai
luoghi delle cultura statali che possiedono, tutelano, gestiscono e
valorizzano beni culturali; per questo costituisce il contesto
strategico - intellettuale e professionale - di riferimento per la
realizzazione degli obiettivi del Piano Nazionale di Ripresa e
Resilienza (PNRR). È il frutto di un processo di condivisione e
confronto con diverse istituzioni culturali, al fine di creare un
documento i cui assunti siano chiari e comprensibili sin dalle
fondamenta della sua struttura logica e progettuale.

Per tali caratteristiche, il PND può costituire un utile rifermento
metodologico e operativo per tutte le istituzioni culturali e i luoghi
della cultura, sia in ambito pubblico che privato, che si riconoscono
nei valori qui enunciati.

Il PND è dunque un documento:

1. **Aperto**: liberamente accessibile per tutte le istituzioni
   culturali e aperto a evoluzioni nel tempo;

2. **Dinamico**: periodicamente aggiornato in ragione degli sviluppi,
   dell’obsolescenza di metodologie e tecnologie o dei contesti
   socio-culturali da cui prende forma;

3. **Condiviso**: frutto di un processo di partecipazione articolato in
   più livelli e suscettibile di gradi differenti di applicazione e
   scalabilità.

A partire dalla cornice qui tracciata, ciascun ente è chiamato a
declinare la propria “strategia digitale” lungo traiettorie di
cambiamento condivise in termini di principi e metodologie. Lo scopo del
PND è dunque quello di promuovere e orientare il processo di cambiamento
degli istituti della cultura verso una trasformazione digitale
consapevole, partecipata, condivisa e sostenibile.

.. _section-1:
