Strategie 2022-2026
===================

Per raggiungere gli obiettivi del PND è necessario individuare una
strategia di attuazione che sappia cogliere le opportunità offerte dal
processo di transizione digitale e tradurle in azioni concrete.

Le azioni strategiche descritte di seguito rappresentano ciò che il
Ministero della cultura intende mettere in campo per innescare,
facilitare e accelerare i cambiamenti strutturali che l’innovazione
tecnologica abilita in tutto il settore culturale. Ciò deve accadere in
un’ottica di cooperazione di lungo periodo, allargata a tutte le
componenti dell’ecosistema, per avviare un percorso di crescita capace
di alimentare un processo di rinnovamento degli istituti culturali,
chiamati a ripensare il proprio ruolo sociale in funzione delle
possibilità offerte dall’ambiente digitale.

Le azioni strategiche delineate nel PND #2022 saranno progressivamente
attuate nel prossimo quinquennio, secondo fasi che verranno affinate
negli aggiornamenti del Piano e che definiranno per ciascun settore gli
obiettivi a breve, medio e lungo termine, identificando gli indicatori
di performance e impostando le metriche di valutazione dei risultati
raggiunti e il monitoraggio delle azioni programmate. Le strategie del
PND concorrono infatti al conseguimento degli obiettivi di
digitalizzazione previsti dalla “Raccomandazione della Commissione EU
sulla creazione di uno spazio dei dati europeo per il patrimonio
culturale” del novembre 2021 [1]_ nei termini cronologici indicati.

In questo contesto, l’investimento M1C3 1.1 “Strategie e piattaforme
digitali per il patrimonio culturale” del Piano Nazionale di Ripresa e
Resilienza (PNRR) [2]_ è una grande occasione per attuare un progetto
organico e strutturato con l’obiettivo di:

1. sviluppare il potenziale delle banche dati culturali e delle
   collezioni digitali nella direzione esplicitata nella Visione del
   PND, riconducendo la frammentazione attuale a una prospettiva che
   restituisca l’unitarietà e la complessità del patrimonio culturale
   nazionale;

2. garantire l'uso e l'accessibilità a lungo termine degli archivi
   digitali e dei prodotti di digitalizzazione del patrimonio culturale,
   adottando le nuove strategie di conservazione (approccio cloud) e
   capitalizzando i vantaggi che offrono in termini di sicurezza e
   durata nel tempo;

3. semplificare i rapporti con i cittadini e le imprese, ridisegnando le
   procedure di settore e portando i servizi in rete;

4. facilitare la crescita di un mercato complementare dei servizi
   culturali aperto alle piccole e medie imprese e alle *start-up*
   innovative, finalizzato a innovare le modalità di fruizione del
   patrimonio culturale;

5. accrescere il capitale umano degli operatori e dei fruitori,
   attraverso azioni formative finalizzate alla crescita delle
   competenze e allo sviluppo consapevole delle potenzialità della
   co-creazione.

Pertanto, data l’ampiezza del programma PNRR e il potenziale
trasformativo delle azioni che saranno messe in campo in tale contesto,
la strategia digitale del Ministero per il prossimo quinquennio si
identifica con gli obiettivi PNRR e con le azioni che troveranno un
compimento, diretto o indiretto, nei progetti in cui si articola
l’investimento “\ *Strategie e piattaforme digitali per il patrimonio
culturale*\ ”, che sinteticamente può essere riassunto nel seguente
schema logico (Figura 3):

.. figure:: ./media/image3.jpg
   :alt: Figura 3. Sistema di relazioni tra gli stream progettuali del
   PNRR. Gli Stream 1, 6 e 7 sono trasversali ai restanti Stream. Lo
   Stream 10 rende fruibili attraverso la Digital Library le collezioni
   digitalizzate, che vengono valorizzate attraverso piattaforme
   specifiche (Stream 11 e 12).
   :width: 6.92344in
   :height: 3.5092in

   Figura 3. Sistema di relazioni tra gli stream progettuali del PNRR.
   Gli Stream 1, 6 e 7 sono trasversali ai restanti Stream. Lo Stream 10
   rende fruibili attraverso la Digital Library le collezioni
   digitalizzate, che vengono valorizzate attraverso piattaforme
   specifiche (Stream 11 e 12).

Le linee di azione strategica sono suddivise e descritte secondo tre
ambiti: le tecnologie abilitanti, i processi e le persone. Le tecnologie
infatti abilitano i processi, che sono governati dalle persone affinché
sulle medesime producono i loro effetti. Su questi parametri può dunque
essere misurata la maturità digitale di una organizzazione.

Nello schema seguente è riassunta la mappa di navigazione della sezione
(Figura 4).

|image0|

*Figura 4. Schema dei contenuti della sezione Strategie del PND*

2.1 Tecnologie

La prima serie di azioni strategiche è volta alla creazione di un
contesto tecnologico abilitante, su cui fondare il processo di
digitalizzazione, inteso non solo come riproduzione digitale dei singoli
beni del patrimonio culturale, ma soprattutto come trasformazione
digitale delle modalità con cui le istituzioni gestiscono sia i servizi
interni, sia quelli destinati a soddisfare i bisogni degli utenti (cfr.
par. 1.2.b). Il grado di maturità digitale di un'istituzione culturale
sarà definito dalla sua capacità di impiego di tecnologie per una
trasformazione digitale trasversale:

-  Lato strategico, adottando tecnologie digitali per ottenere un
   vantaggio competitivo;

-  Lato produttivo, rendendo la *customer journey* più interattiva per
   l'utente finale;

-  Lato applicativo: favorire la produzione, il trattamento, la
   conservazione, la sicurezza e lo scambio dei dati;

-  Lato operativo: impiego di tecnologie digitali per rendere più
   efficienti i processi interni;

-  Lato culturale: creazione di una cultura organizzativa per un
   ambiente digitale integrato, ricettivo e aperto.

Al centro del nuovo contesto si colloca la necessità di disegnare una
strategia per la gestione dei dati e delle risorse digitali del
patrimonio culturale, coerenti con le direttive comunitarie e
nazionali [3]_. I dati rappresentano il fulcro della trasformazione
digitale; essi definiscono il modo in cui produciamo e beneficiamo della
cultura, come di qualunque altro ambito della nostra esistenza.
L'accesso alla crescente mole di dati e la capacità di utilizzarli
criticamente e consapevolmente sono essenziali per l'innovazione e la
crescita, dal perfezionamento del processo decisionale al miglioramento
della qualità dei servizi pubblici. Le indicazioni della Commissione
europea a riguardo sono chiare e applicabili anche al dominio dei beni
culturali: in una società in cui gli individui genereranno quantità
crescenti di dati, il modo in cui saranno raccolti e utilizzati deve
assumere prioritariamente gli interessi dell'individuo, in conformità
con i valori, i diritti fondamentali e le normative europee, oltre ai
dettami di quella nazionale. Allo stesso tempo, il volume crescente di
dati prodotti dagli istituti e dai cittadini nelle loro interazioni con
il patrimonio culturale, combinato con il cambiamento tecnologico delle
relative modalità di archiviazione ed elaborazione, costituirà una fonte
di crescita e innovazione che sarebbe colpevole non sfruttare. Questo
significa che i dati dovrebbero essere disponibili per tutti, siano essi
soggetti pubblici o privati, con o senza finalità di lucro, grandi o
piccoli, start-up o over the top. Ciò aiuterà la società a capitalizzare
l'innovazione e la crescita della concorrenza e a garantire che tutti
beneficino di un “dividendo digitale”, nel senso di assicurare un
utilizzo corretto dei dati sia sotto il profilo giuridico che etico
nella prospettiva di una crescita equa delle comunità.

La Commissione europea auspica dunque che le istituzioni culturali
comprendano con fiducia, convinzione e sicurezza le potenzialità
promananti dalla raccolta, elaborazione e condivisione dei dati e delle
risorse digitali culturali.

Le azioni strategiche di seguito descritte e attuate dal Ministero
nell’ambito dell’Investimento PNRR “Strategie digitali e piattaforme per
il patrimonio culturale” si basano sul presupposto di superare la logica
dei silos-database chiusi in favore di un sistema aperto capace di
valorizzare la rete delle relazioni fra i dati per lo sviluppo di nuovi
servizi; per questo possono avere una valenza metodologica che può
essere utilizzata in qualunque progetto di trasformazione digitale delle
istituzioni culturali, non solo di quelle statali.

2.1.a. Infrastruttura nazionale dei dati del patrimonio culturale
-----------------------------------------------------------------

Nell’ambito delle azioni finanziate con il PNRR, il Ministero ha avviato
la realizzazione di una “Infrastruttura software del patrimonio
culturale” (sub-investimento M1C3 1.1.4, periodo di realizzazione
2022-2024) quale spazio nazionale per la gestione e conservazione dei
dati del patrimonio culturale, in coerenza con le citate strategie
europee e nazionali in materia. Tale **piattaforma software**
nativamente **cloud**, intende creare un ambiente che garantisca una
corretta, affidabile, sicura ed efficiente organizzazione delle risorse
digitali del patrimonio culturale e dei metadati connessi. Questo
permetterà a qualsiasi istituto di sviluppare i progetti di
digitalizzazione utilizzando i propri sistemi informativi o applicativi,
popolando lo spazio dati nazionale e sfruttando al contempo i servizi
dell’infrastruttura (es. servizi di storage, servizi di processamento
dati, servizi di conservazione a lungo termine, servizi di attribuzione
dell’identità digitale, servizi di interoperabilità, etc.). In questo
modo si consegue un duplice obiettivo:

-  costituire un grande spazio dedicato ai dati della cultura, in linea
   con la strategia europea che vuole rendere gli stati membri
   “titolari” della gestione dei propri dati: un ambiente dotato dei
   migliori standard tecnologici esistenti, sicuro e conforme alle norme
   nazionali ed internazionali;

-  garantire agli istituti culturali livelli di servizio, in termini
   infrastrutturali e tecnologici, che da soli difficilmente potrebbero
   raggiungere o mantenere, preservando comunque la titolarità dei dati
   e dei processi di produzione, manutenzione e arricchimento
   qualitativo ad essi riferiti.

   Lo spazio dei dati è separato logicamente e fisicamente dalle
   applicazioni, che verranno realizzate a partire dai dati esposti
   dall’infrastruttura software attraverso API (**Application
   Programming Interface**) dedicate. Vanno infatti preservate sia la
   sicurezza dei dati e la possibilità di aggregarli sulla base di
   modelli flessibili - ancorché derivanti da standard di settore - sia
   la facoltà di sviluppare per gli istituti culturali applicazioni che
   rispondano alle esigenze di utenze sempre più eterogenee e
   sofisticate (cfr. par. 2.1.c).

   L’infrastruttura sarà infatti caratterizzata dalla flessibilità dei
   **modelli** concettuali per l’integrazione di contenuti e metadati,
   così da restituire molteplici e diverse interpretazioni, senza
   rinunciare alla possibilità di compiere ricerche avanzate negli
   ambiti specialistici di dominio. A questo si sommerà la facoltà di
   archiviare gli oggetti nativi digitali nelle loro versioni e nei
   cambiamenti di contenuto o di modello introdotti successivamente.

In coerenza con la strategia del cloud nazionale, la piattaforma
software sarà integrata nel Polo strategico nazionale, l’infrastruttura
progettata per l’erogazione di servizi cloud, beneficiando così di
notevoli vantaggi in termini di efficienza, sicurezza, semplificazione
gestionale e costi di manutenzione.

I due principali modi per relazionarsi con l’infrastruttura software del
patrimonio culturale sono:

-  modello integrato: gli enti conferiscono i propri dati
   all’infrastruttura, condividendone i servizi: le risorse digitali
   sono quindi “ospitate” nell’infrastruttura software e vengono
   memorizzate e conservate sui sistemi dell’infrastruttura, laddove il
   ciclo di vita della risorsa digitale viene gestito tramite i servizi
   dell’infrastruttura;

-  modello federato: gli enti che hanno sistemi informativi in grado di
   esporre in modo stabile ed efficiente le risorse digitali mediante
   API standard, possono condividere con l’infrastruttura solo alcuni
   servizi, in base alle loro specifiche necessità; le risorse digitali
   risiedono nei sistemi di origine e sono “referenziate”
   nell’infrastruttura, mentre il ciclo di vita dei dati è gestito
   dall’ente nei propri sistemi.

La scelta del modello di riferimento dipende dal livello di maturità del
sistema cooperante, da valutare a valle di una procedura di analisi e
valutazione, e dalla prospettiva di sviluppo che i singoli sistemi
immaginano di darsi nel tempo. Specifiche linee guida, rese disponibili
a completamento dello sviluppo dei servizi dell’infrastruttura dati,
orienteranno gli istituti culturale nella scelta del precorso da
intraprendere.

L’infrastruttura software nazionale non sostituisce i sistemi esistenti
di catalogazione/descrizione né i siti e i portali di consultazione, ma
rappresenta un supporto integrativo per consentire e facilitare il
confronto fra risorse digitali provenienti da domini diversi
dell’ecosistema, sulla base di un modello dati integrato. Inoltre,
l’adozione di un sistema centralizzato, realizzato sulla logica
applicativa a micro-servizi, contribuirà a diminuire i *lock-in* di
settore, riducendo le inefficienze e abbassando i costi di gestione.
L’infrastruttura software costituirà, dunque, il nucleo centrale di una
rete di sistemi, anche esterni, la cui interconnessione aggiunge valore
ai diversi sistemi singolarmente considerati.

2.1.b. Sistema di certificazione dell'identità digitale dei beni culturali
--------------------------------------------------------------------------

Come definito in precedenza (cfr. par. 1.1.b), il patrimonio culturale
digitale è correlato al sistema dei beni culturali, materiali e
immateriali, ma non coincide con essi; non esiste infatti una relazione
“1 a 1” (a un bene culturale non corrisponde una sola risorsa digitale):
piuttosto si generano relazioni “molti a molti” (diversi beni culturali
possono corrispondere a una risorsa digitale, diverse risorse digitali
possono corrispondere a un bene culturale). Il patrimonio culturale
digitale non identifica pertanto l’universo dei beni culturali ma ne è
piuttosto una rappresentazione/interpretazione.

È quindi necessario concepire un sistema che consenta ai beni culturali
di esistere nell’ambiente digitale, con una pluralità di fini:

-  collegare il bene culturale ai procedimenti amministrativi che lo
   riguardano, una volta che questi saranno gestiti in modalità
   digitale;

-  collegare il bene culturale alle risorse digitali che ad esso si
   riferiscono e ai **big data** che vengono generati dall’interazione
   con esso;

-  consentire di tracciare le interazioni con il bene culturale, anche a
   rilevanza giuridica, che avvengono nei sistemi informativi
   dell’amministrazione e di terze parti.

Occorre quindi far evolvere il concetto di “codice identificativo
univoco”, utilizzato in molti dei sistemi informativi nazionali e
regionali, verso un sistema di certificazione esterno ai medesimi.

In analogia con quanto avviene per le persone fisiche con il Sistema
Pubblico di identità Digitale (SPiD) [4]_, il certificato d’identità
digitale dei beni culturali è la chiave abilitante affinché un bene
culturale sia riconosciuto nei diversi sistemi informativi, sia
amministrativi (gestione dei procedimenti) sia culturali (piattaforme di
accesso).

L’attribuzione del certificato di identità digitale presuppone il
riconoscimento dello status giuridico di bene culturale; per questo
motivo il processo di attribuzione e certificazione dell’identità
digitale dei beni culturali deve essere svolto al di fuori dei sistemi
di gestione della conoscenza (i cosiddetti “cataloghi”), che non hanno
notoriamente l’autorità amministrativa per operare tale attribuzione, ma
si limitano a registrarla.

Nell’ambito dell’investimento PNRR è prevista la realizzazione del
“Sistema di certificazione dell’identità digitale dei beni culturali”
(sub-investimento M1C3 1.1.2, periodo di realizzazione 2023-2025), con
lo scopo di realizzare un raccordo tra i sistemi che identificano e
descrivono i beni culturali e quelli che ne prescrivono il regime
giuridico, al fine di poter attribuire e certificare, con procedure
completamente digitali, l’identità digitale di un bene culturale,
incorporando in essa gli elementi essenziali che lo determinano. L’esito
del riconoscimento univoco all’interno di una procedura digitale si
perfeziona con la produzione di un certificato digitale e con la sua
archiviazione sicura e stabile nel tempo.

Tale sistema costituirà il presupposto per la digitalizzazione dei
procedimenti amministrativi e dei processi di gestione dei beni
culturali, in analogia con i progressi compiuti in termini di
semplificazione, sicurezza ed efficienza grazie all’introduzione degli
strumenti di identificazione digitale della persona, come lo SPiD, la
Carta Nazionale dei Servizi e la Carta d’Identità elettronica. Inoltre,
potrà aprire la strada all’applicazione in futuro degli **smart
contract** nell’ambito dei beni culturali, anche se tale prospettiva al
momento non è in fase di sviluppo.

2.1.c. Tecnologie abilitanti per un *user-centered design*
----------------------------------------------------------

Le tecnologie giocano un ruolo chiave nel processo di cambiamento
provocato dalla trasformazione digitale. Nuovi strumenti permettono di
connettere il patrimonio culturale con le persone, le imprese, gli enti
non commerciali e le industrie creative, favorendo la maturazione e la
crescita del mercato dei servizi culturali progettati secondo logiche
che mettono al centro l’esperienza dell’utente (**user-centered
design**); gli algoritmi di intelligenza artificiale offrono possibilità
impreviste di organizzazione, interpretazione e manipolazione dei dati;
gli sviluppi di prodotti e servizi interattivi (*interaction design*) e
delle tecnologie di visualizzazione immersiva - come la realtà virtuale,
aumentata e mista - ammettono sguardi inediti sulle collezioni e
consegnano agli operatori culturali potenti strumenti per
l’\ **edutainment**, la comunicazione e la didattica; i *big data*,
sebbene non siano ancora pienamente sfruttati nel settore culturale,
oggi occupano una posizione centrale nella determinazione delle
strategie e dei modelli operativi delle istituzioni pubbliche e nelle
profilazioni degli utenti propedeutiche alla personalizzazione dei
servizi.

In questo panorama è opportuno conoscere e classificare tassonomicamente
le tecnologie innovative applicabili al patrimonio culturale, al fine di
governare lo sviluppo degli applicativi in modo saggio, coniugando
logica, sostenibilità economica e tecnologie, operando scelte
consapevoli e mirate al riparo dalle tecnologie emergenti in un
determinato momento.

L’innovazione tecnologica, infatti, non genera valore in sé: è
imprescindibile valutare preliminarmente come l’introduzione di una
determinata tecnologia si inserisce nei processi in essere degli
istituti culturali, in relazione al grado di maturità digitale
esistente. Secondo questa prospettiva, l’innovazione tecnologica deve
arrecare benefici su due piani:

-  valorizzando i profili di competenza e il *know-how* che
   rappresentano il patrimonio conoscitivo sedimentato nel tempo dal
   personale della Pubblica amministrazione;

-  rispondendo efficacemente ai bisogni degli utenti, al di là degli
   entusiasmi del momento, secondo logiche di *user-centered design*
   (cfr. par. 2.3.c).

Per abilitare lo sviluppo di queste applicazioni tecnologiche,
nell’ambito del PNRR è prevista la realizzazione di una “Piattaforma dei
servizi digitali per sviluppatori e imprese” (sub-investimento M1C3
1.1.12, periodo di realizzazione 2024-2026) per facilitare e sostenere
l’espansione e l’integrazione di servizi digitali innovativi da parte di
soggetti pubblici e privati, start-up e imprese culturali. La misura, la
cui attuazione si svilupperà tra il 2024 e il 2026, è tesa ad acquisire
le tecnologie abilitanti per lo sviluppo di applicazioni innovative per
il patrimonio culturale. Al contempo sarà supportata, attraverso
specifiche linee di finanziamento erogate nell’ambito del PNRR, la
crescita di tali applicazioni per implementare un catalogo di servizi ad
alto valore aggiunto e potenziale creativo per la ricerca, la gestione
innovativa, la fruizione avanzata e la valorizzazione del patrimonio
culturale digitale.

2.2 Processi

Il secondo insieme di azioni strategiche individua e indirizza i
processi chiave della trasformazione digitale: al fine di potenziare
l’ecosistema digitale della cultura è fondamentale arricchire il
patrimonio culturale digitale esistente e renderlo pienamente fruibile,
dal punto di vista materiale e cognitivo. La progressiva
digitalizzazione del patrimonio culturale, determinata
dall'accrescimento del materiale digitalizzato e dalla implementazione
di nuovi servizi, permette il corretto funzionamento delle piattaforme
di gestione e fruizione dei dati, le cui potenzialità crescono in
proporzione alla quantità di risorse disponibili. Questo schema comporta
la fissazione di una strategia della gestione del ciclo di vita dei dati
che garantisca il mantenimento e l’organizzazione delle informazioni
digitali di lungo periodo. Occorre altresì individuare chiari
riferimenti normativi e procedurali per disciplinare le modalità di
accesso, circolazione e riuso dei beni culturali tramite l’adozione di
politiche chiare e condivise. Tuttavia, la digitalizzazione del
patrimonio non produce valore di per sé: senza un accurato design dei
servizi digitali, abilitati dalle tecnologie, non è possibile rendere il
patrimonio un fattore di crescita sociale, culturale ed economica.

.. _section-2:

2.2.a. Digitalizzazione e ciclo di vita della risorsa digitale
--------------------------------------------------------------

Nella strategia di crescita digitale, il corretto uso del dato
rappresenta il fattore differenziante per una gestione responsabile dei
dati e del loro ciclo di vita, un requisito imprescindibile per
beneficiare del patrimonio informativo. La definizione e l’adozione di
pratiche gestionali riferite ai dati è di capitale importanza per
guidare le fasi del ciclo di vita delle informazioni: dalla
pianificazione e progettazione, alla creazione, all’elaborazione, al
trasferimento, sino alla conservazione di lungo periodo dei dati e delle
risorse digitali prodotte.

Tale processo è per sua natura dinamico, dal momento che nell’ambiente
digitale non ci si può limitare alla mera descrizione e riproduzione del
bene culturale da effettuare una tantum in sistemi informativi dedicati;
questo non rappresenta che il primo stadio di un processo che si
sviluppa nel tempo con successive fasi di arricchimento, modellazione,
processamento/normalizzazione, collegamento; attività che rendono il
dato vivo e in costante evoluzione temporale.

Come già osservato in precedenza (cfr. par. 1.1.b, 1.1.c, 1.2.c),
esistendo una pluralità di soggetti che a vario titolo svolgono un ruolo
attivo nei processi di creazione delle informazioni sul patrimonio
culturale, è necessario che i dati siano trattati secondo principi che
ne facilitino la condivisione e il riuso per generare ulteriore
conoscenza. Per raggiungere questo obiettivo bisogna agire su due piani,
ovvero nella produzione e nella gestione dei dati.

Nella produzione è opportuno richiamare i principi FAIR [5]_, ormai
riconosciuti a livello internazionale, che descrivono le caratteristiche
che le risorse digitali debbono avere per essere usate e riutilizzate a
fini scientifici, educativi e divulgativi, sia dalle persone sia dalle
macchine che adottano processi automatizzati:

-  Rintracciabilità: le risorse digitali devono essere accompagnate da
   identificatori persistenti e da adeguati metadati descrittivi, che
   vanno registrati in repertori indicizzabili anche dalle macchine;

-  Accessibilità: i metadati devono essere accessibili agli esseri umani
   e alle macchine mediante protocolli standard e rilasciati in formato
   aperto, anche qualora gli oggetti digitali collegati non lo siano;

-  Interoperabilità: i metadati devono essere interrogabili e
   indicizzabili da qualsiasi altro sistema informativo, opzione
   attuabile solo se essi sono espressi in formati standard;

-  Riutilizzabilità: le risorse digitali e i metadati associati devono
   essere rilasciati secondo licenze chiare che ne consentano il
   riutilizzo e la ricombinazione, ed espressi con linguaggi
   riconosciuti e comprensibili dalla comunità scientifica del dominio
   di riferimento.

Per raggiungere un adeguato livello di qualità nella produzione dei dati
è necessario investire nell’aggiornamento delle competenze di quanti
operano nei luoghi della cultura (cfr. par. 2.3.a), dal momento che
aspetti così importanti non possono essere delegati esclusivamente a
specialisti esterni alle amministrazioni o rimandati a momenti
successivi, ma debbono essere parte integrante della creazione del
contenuto digitale.

Tale approccio postula un livello di consapevolezza individuale e
maturità organizzativa che va programmato e governato. A tal fine ogni
istituto dovrà dotarsi di un Piano di gestione dei dati (*Data
Management Plan*), per garantire uno sviluppo coerente nel tempo dei
progetti di digitalizzazione (cfr. par. 3.2). Si tratterà di individuare
gli attori che concorrono alla produzione del dato e al recupero e
normalizzazione di quelli pregressi, alla successiva organizzazione e
pubblicazione, distinguendo chi è responsabile e titolare dello stesso
da chi aggiunge elementi informativi nel processo di realizzazione delle
risorse.

Il Piano di gestione consente a ogni istituto di adottare un modello
organizzativo che ha l’obiettivo di garantire la produzione e la
pubblicazione di dati di qualità attraverso un processo omogeneo,
auto-sostenibile, coordinato tra gli organi interni dell’amministrazione
e che prevede un costante aggiornamento, monitoraggio e coinvolgimento
degli utenti finali. Inoltre, esso consente di verificare il rispetto
dei principi e la corretta applicazione della normativa nazionale per la
produzione e pubblicazione dei dati aperti (O*pen Data*) [6]_.

Elemento cardine per una corretta gestione dei processi di
digitalizzazione, è l’individuazione dei diversi livelli di
responsabilità [7]_ nel ciclo di creazione, gestione, pubblicazione,
valorizzazione e conservazione a lungo termine delle risorse digitali:

1. Livello 1 (direzioni generali): responsabile della governance e della
   gestione delle infrastrutture hardware e software;

2. Livello 2 (istituti centrali): responsabili della definizione delle
   metodologie, dei processi, e della gestione dei sistemi e servizi
   informativi nazionali di dominio;

3. Livello 3 (istituti culturali): responsabili della produzione, della
   gestione della qualità, della valorizzazione dei dati.

Ciascun istituto, in relazione alle proprie caratteristiche e finalità,
e coerentemente con i tre livelli di governance previsti, prima di
intraprendere un progetto di digitalizzazione o la creazione di una
banca dati, redige il proprio Piano di gestione dei dati al fine di
delineare come le risorse digitali saranno trattate in fase di
acquisizione, processamento, conservazione e valorizzazione; questo al
fine di controllare i processi, di prevenire i rischi in fase di
esecuzione e di non disperdere la memoria delle scelte effettuate. In un
prossimo futuro, la raccolta dei Piani - attraverso specifici tool messi
a disposizione dal Ministero - consentirà di effettuare ricerche e
interrogazioni, in modo che sia possibile per chiunque recuperare e
analizzare le informazioni relative a ogni specifico progetto.

Nelle *Linee guida per la digitalizzazione del patrimonio culturale*
(cfr. par. 3.1) e nelle *Linee guida per la redazione del Piano di
gestione dei dati (Data Management Plan)* (cfr. par. 3.2) sono contenute
specifiche indicazioni operative per la gestione del processo sopra
descritto.

2.2.b. Politiche di accesso e riuso
-----------------------------------

L’obiettivo dell’azione consiste nel coordinare, razionalizzare e
semplificare le procedure per l’accesso, la circolazione e il riuso
delle riproduzioni digitali dei beni culturali, declinando in chiave
digitale le politiche pubbliche fino ad oggi adottate per la
valorizzazione del patrimonio culturale. La disseminazione e il
riutilizzo delle risorse digitali rappresentano dei potenti
moltiplicatori di ricchezza e sono strumenti strategici per lo sviluppo
sociale, culturale ed economico del paese. Pertanto, è doveroso chiarire
gli ambiti di applicazione delle norme e dissipare le incertezze in
merito alle pratiche connesse alla circolazione e al riuso delle
rappresentazioni digitali dei beni, con l’obiettivo di facilitare
l’accesso alla cultura e incoraggiare le pratiche connesse alla
trasformazione digitale. La disciplina della riproduzione dei beni
culturali presenta infatti notevoli complessità, causate
dall’intersecazione e sovrapposizione di ambiti legislativi distinti e
dalla stratificazione occorsa nel tempo delle normative di riferimento
(Il Codice dei beni culturali e del paesaggio, la legge sul diritto
d’autore, le norme sulla tutela della privacy, le disposizioni SIAE, le
direttive europee in materia di riuso dei dati del settore pubblico).

Lungi dall’essere temi astrattamente giuridici o meramente
organizzativi, la circolazione e il riuso delle riproduzioni digitali
tendono ad assumere connotazioni culturali, poiché sottendono il modo di
intendere i rapporti tra società, patrimonio, istituti di tutela,
imprese e utenti e, più in generale, la funzione stessa di musei,
archivi e biblioteche. La missione di questi ultimi non si esaurisce più
nella - pur fondamentale -garanzia di tutela, gestione e fruizione
fisica delle collezioni, ma si misura con obiettivi di disseminazione
delle risorse culturali digitali per il soddisfacimento delle crescenti
istanze di partecipazione, riuso e co-creazione di contenuti (cfr. par.
2.3.b e 2.3.c).

Il patrimonio culturale digitale, esistendo di per sé (cfr. par. 1.1.b),
ha propri processi di gestione (cfr. par. 2.2.a); esso è tuttavia
rappresentativo di beni culturali materiali e immateriali, per i quali
può costituire forme autonome e innovative di fruizione e
valorizzazione. Ne consegue che l’attuale regolamentazione, discendente
dalla normativa di tutela concepita evidentemente per un mondo
“analogico”, deve essere correttamente declinata nel contesto digitale.
Per descrivere questo aspetto, che ha presupposti sostanzialmente
giuridici, è necessario distinguere tre dimensioni:

1. la prima, che impatta sulle attività di digitalizzazione, deriva dai
   diversi ambiti di protezione gravanti sui beni culturali (tutela
   culturale, tutela del diritto d’autore, tutela della riservatezza),
   che vanno posti in relazione con le due principali tipologie di
   riproduzione previste dal diritto d’autore (riproduzioni fedeli e
   riproduzione “creative”);

2. la seconda concerne le modalità di acquisizione di una riproduzione e
   la relativa regolamentazione (riproduzione eseguita dall’utente con
   mezzi propri, riproduzione eseguita con mezzi professionali,
   riproduzione eseguita dall’amministrazione, riproduzione acquisita da
   una banca dati, ecc.). Le diverse modalità di acquisizione delle
   riproduzioni hanno differenti regolamentazioni, a seconda delle
   risorse e degli impatti organizzativi necessari per la loro
   generazione;

3. la terza attiene allo scopo per il quale si richiede/ottiene una
   riproduzione, dal momento che usi diversi determinano differenti
   soluzioni. Poiché le tipologie d’uso nell’ambiente digitale si sono
   moltiplicate ed evolute (cfr. par. 2.2.c), è inevitabile adeguare le
   regole ai nuovi scenari, nel rispetto dei principi della normativa
   nazionale e comunitaria.

L’incrocio delle tre dimensioni determina l’individuazione delle
procedure da adottare per la creazione, circolazione e riuso delle
riproduzioni dei beni culturali, rammentando che l’obiettivo primario
degli istituti culturali è incentivare la circolazione e il riuso,
seppur regolamentato, delle risorse digitali culturali. Va pertanto
definito un modello misto, in cui la funzione “sociale” della libera
fruizione (si pensi al fruttuoso dibattito anglosassone sulla disciplina
dei *fair use* per scopi didattici e formativi) e dell’apertura
inclusiva e democratica delle risorse digitali (testimoniata dal
successo delle licenze Creative Commons [8]_) conviva armoniosamente con
gli obiettivi di valorizzazione, anche economica, del patrimonio
culturale digitalizzato, tanto da parte degli istituti pubblici che dai
soggetti privati. L'attuale sistema di autorizzazione/concessione sulla
singola immagine od oggetto audio-video, è destinato nel tempo ad essere
sostituito dalla gestione (anche **machine to machine**) degli accessi
alle risorse contenute nelle **Digital Library** locali e nazionali,
applicando politiche di licenza mirate al concetto di “servizio”
piuttosto che sull’anacronistica nozione di “prodotto”. In questo modo
il processo di apertura ai riusi commerciali può essere governato e
adeguato agli obiettivi che si vogliono raggiungere e agli effetti che
si intendono generare.

Con questo obiettivo, nelle *Linee guida per l’acquisizione, la
circolazione e il riuso delle riproduzioni dei beni culturali in
ambiente digitale* (cfr. par. 3.3) vengono forniti gli indirizzi
operativi che, partendo dal quadro normativo vigente, possano cogliere
il senso dei cambiamenti in atto, restituendo un contesto procedurale
chiaro ed omogeneo per l’adozione di opportune discipline e licenze
d’uso alla pubblicazione online delle riproduzioni dei beni culturali.

Accanto al tema delle riproduzioni dei beni culturali, che impatta
evidentemente sulla crescente domanda di “immagini” e materiali
audiovisivi di svariata natura, si innesta il principio del libero
riutilizzo dei dati della pubblica amministrazione, introdotto dalle
direttive comunitarie [9]_ e consolidato nel Codice dell’amministrazione
digitale [10]_ (CAD); tali disposizioni sanciscono l’obbligo per il
settore pubblico di rilasciare i propri dati in modalità aperta (*Open
Data*). Questo principio muove dalla convinzione che il libero
riutilizzo dei dati, anche per fini commerciali, contribuisca alla
creazione di valore per la società grazie alle potenzialità connesse
allo sviluppo di servizi connessi: tanto più sono elevate la qualità e
quantità dei dati aperti messi a disposizione dalle pubbliche
amministrazioni, quanto maggiori saranno le probabilità che essi vengano
riutilizzati nella creazione di servizi innovativi.

Questo percorso rientra in una più ampia strategia europea dei
dati [11]_, che trova nel CAD e nel Piano triennale per l’informatica
nella pubblica amministrazione [12]_ la declinazione nel contesto
italiano. I dati del patrimonio culturale rientrano appieno in tale
prospettiva e pertanto vanno trattati in conformità a quanto previsto
nel quadro legislativo e procedurale tracciato dalle norme
sovraordinate.

Prima di delineare le azioni strategiche collegate al processo di
apertura dei dati degli istituti culturali, occorre precisare che le
riflessioni che seguono si intendono applicate:

-  ai dati descrittivi del patrimonio culturale contenute nei cataloghi
   e nelle banche dati nazionali e territoriali;

-  ai dati prodotti nell’ambito dell’attività istituzionale del
   Ministero e degli istituti culturali;

-  ai contenuti culturali prodotti nelle attività di valorizzazione,
   laddove compatibile con la disciplina del diritto d’autore.

Analizzando una recente ricerca empirica sull'adozione di politiche di
**Open Access** presso istituti GLAM (Galleries, Libraries, Archives,
Museums) di tutto il mondo [13]_, è possibile constatare come l’apertura
dei dati non sia una pratica ancora adottata sistematicamente dagli
istituti culturali italiani [14]_. Per superare questo divario, dovuto a
un più lento adeguamento del comparto cultura alle nuove opportunità
aperte dalla condivisione e circolazioni di dati e conoscenze, occorre
superare le resistenze ancora esistenti derivanti, più che da posizioni
di principio, da una oggettiva difficoltà da parte degli istituti
culturali a confrontarsi con un tema che richiede specifiche competenze
tecniche.

Il PND, combinando le indicazioni operative contenute nelle Linee guida
della parte terza (cfr. par. 3.1 e 3.2) con il programma formativo
previsto nell’ambito del PNRR (cfr. par. 2.3.a), intende perseguire
diverse finalità: favorire la condivisione e il riutilizzo dei dati tra
le pubbliche amministrazioni e da parte di cittadini e imprese,
aumentare la qualità dei dati e dei metadati, aumentare la
consapevolezza sulle politiche di valorizzazione del patrimonio
informativo pubblico e su una moderna economia dei dati. A tale scopo,
riprendendo la schematizzazione del precedente paragrafo 2.2.a [15]_, si
individuano le seguenti azioni strategiche:

-  Livello 1 (direzioni generali): gestione e sviluppo del sito
   dati.beniculturali.it, inteso quale interfaccia unica rispetto alla
   “Piattaforma digitale nazionale dati” [16]_; identificazione delle
   basi dati strategiche del Ministero e pubblicazione del relativo
   catalogo in coerenza con il profilo DCAT-AP_IT [17]_; identificazione
   dei sistemi informativi pubblici che espongono API coerenti con il
   modello di interoperabilità e con i modelli di riferimento di dati
   nazionali ed europei; normalizzazione delle licenze d’uso aperte
   utilizzate; promozione di iniziative di formazione e divulgazione sul
   tema;

-  Livello 2 (istituti centrali): aumento del numero di dataset aperti
   di tipo dinamico e del numero di dataset con metadati di qualità
   conformi agli standard di riferimento europei e dei cataloghi
   nazionali (dati.gov.it, geodati.gov.it), pubblicati sul sito
   dati.beniculturali.it in coerenza con quanto previsto dal quadro
   normativo nazionale ed europeo; attivazione dell’interoperabilità con
   l’infrastruttura software del patrimonio culturale (cfr. par. 2.1.a)
   secondo API standard; realizzazione di iniziative di coinvolgimento
   di utenti e sviluppatori per il riuso dei dataset rilasciati in
   formato aperto.

-  Livello 3 (istituti culturali): produzione e gestione dei dati, sulla
   base delle proprie finalità istituzionali, conformemente gli standard
   nazionali e alle indicazioni espresse nel Piano nazionale di
   digitalizzazione del patrimonio culturale; utilizzo di software di
   catalogazione, se diversi da quelli messi a disposizione
   gratuitamente dagli Istituti centrali, che siano pienamente
   interoperabili con i sistemi nazionali attraverso l’esposizione di
   API standard o attraverso il conferimento ai sistemi nazionali
   secondo i formati di trasferimento definiti dagli istituti centrali;
   crescita qualitativa e aggiornamento dei dati nel tempo; chiara
   associazione delle licenze d’uso ai dataset rilasciati in formato
   aperto.

Nelle *Linee guida per la redazione del Piano di gestione dei dati*
(cfr. par. 3.2) sono contenute una serie di indicazioni operative volte
a facilitare l’adozione di pratiche di apertura dei dati come momento
qualificante del ciclo di vita della risorsa digitale.

2.2.c. Design dei servizi e modelli per la creazione di valore
--------------------------------------------------------------

Per migliorare e innovare l’attuale gestione del patrimonio digitale,
basata quasi esclusivamente sull’offerta di prodotti (ovvero di risorse
digitali intese come mere riproduzioni di beni culturali fisici), è
necessario intraprendere un percorso sfidante di progettazione dei
servizi e dei modelli per la creazione di valore culturale, sociale ed
economico. Per condurre quest’operazione in modo efficace ed efficiente
si possono distinguere tre macro-categorie di servizi digitali
erogabili:

-  Servizi digitali di base: riguardano la ricerca di informazioni (lato
   fruizione) e la condivisione di contenuti (lato creazione);

-  Prodotti e servizi digitali a valore aggiunto: sono rappresentati da
   servizi innovativi di elaborazione avanzata dei dati e dei contenuti
   per la creazione di prodotti educativi, espositivi, editoriali,
   commerciali;

-  Servizi digitali per la gestione: includono i servizi dedicati alla
   gestione del patrimonio (*back-end*), delle attività istituzionali
   (*front-end*) e delle funzioni legate alla fruizione (ticketing,
   prenotazione, pagamenti, segnalazioni, ecc.).

La mappatura delle tipologie dei beni culturali, condotta in funzione
del loro potenziale di valorizzazione insieme all’analisi dei mercati e
dei target di riferimento per l’erogazione dei servizi da parte degli
istituti culturali, costituisce la base per la definizione di processi
*end to end*. Questi vanno progettati nel contesto di una strategia
circolare - che muove dal gestore all’utente e viceversa - e poi
implementati a seconda dei potenziali utilizzatori: le istituzioni
(modello B2I *Business-to-Institutions*), le imprese (modello B2B
*Business-to-Business*), gli utenti (modello B2C
*Business-to-Consumer*); ciò indipendentemente dal fatto che vengano
sviluppati a livello centrale o territoriale.

Sulla base dei servizi digitali e dei processi *end-to-end* saranno
adottati nuovi modelli di gestione capaci di armonizzare la funzione
dell’apertura inclusiva, partecipata e democratica delle collezioni con
gli obiettivi di valorizzazione, anche economica, del patrimonio
culturale digitalizzato. La finalità di questa azione strategica
consiste nel proporre modalità di gestione sostenibili nel tempo. I
nuovi servizi si rivolgeranno a tutte le categorie individuate nei
mercati di riferimento (B2I, B2B, B2C) e, potenzialmente, potranno
estendersi oltre i confini nazionali per intercettare la domanda
internazionale.

Il corrispettivo naturale del processo di design dei servizi è
l’adozione di indici di misurazione delle performance e di metriche per
l’autovalutazione delle condizioni di partenza per la valutazione dello
stato iniziale, dei progressi registrati nel tempo e dei risultati
finali degli istituti culturali (il cosiddetto *Digital Maturity
Assesment* già sperimentato con successo su base volontaria in altre
nazioni europee).

La capacità di comprendere e vagliare il proprio livello di maturità
digitale è un’opportunità fondamentale per un’istituzione culturale,
poiché rappresenta la base di partenza su cui fondare il proprio
processo di sviluppo. L'impiego di metodologie e strumenti di
valutazione della maturità digitale consente di monitorare i livelli di
attuazione delle misure proposte, ottenendo dati quantitativi e
qualitativi che permettono di rilevare oggettivamente gli stati di
avanzamento della transizione digitale. In questo modo sarà possibile
incentivare–anche tra gli enti gestori del patrimonio – l’adozione di
processi decisionali guidati da evidenze quantitative e qualitative
(*data-driven*), che valorizzino i dati originati dall’espletamento
delle funzioni degli istituti nell’interpretazione del cambiamento.

Tutti questi aspetti troveranno una più approfondita trattazione nelle
*Linee guida per la classificazione di prodotti e servizi digitali,
processi e modelli di gestione* (cfr. par. 3.4) che metteranno a fuoco
le tipologie dei beni culturali e il loro potenziale di valorizzazione,
identificheranno i prodotti realizzabili e i servizi erogabili,
definiranno i processi *end-to-end* e analizzeranno i modelli di
gestione applicabili per la creazione di valore culturale, sociale ed
economico. Nel documento *Introduzione alla metodologia per la
valutazione della maturità digitale degli istituti culturali* (cfr. par.
3.5) vengono invece descritti i principali modelli di *Digital Maturity
Assessment*, le opportunità di applicazione al patrimonio culturale e
alcuni casi di strumenti esistenti.

.. toctree::
  :maxdepth: 3
  :caption: Indice dei contenuti

  strategie-2022-2026/persone.rst

.. [1]
    Raccomandazione (UE) 2021/1970 della Commissione del 10 novembre
   2021 relativa a uno spazio comune europeo di dati per il patrimonio
   culturale (OJ L 401 12.11.2021, p. 5, CELEX:
   https://eur-lex.europa.eu/legal-content/EN/TXT/?uri=CELEX:32021H1970)

.. [2]
    Per un approfondimento dell’investimento PNRR 1.1 “Strategie e
   piattaforma digitali per il patrimonio culturale” si rimanda ai
   seguenti link: https://pnrr.cultura.gov.it/.

.. [3]
    Cfr. i Riferimenti normativi essenziali in appendice al PND.

.. [4]
    Il Sistema Pubblico di Identità Digitale (SPID) è la chiave di
   accesso semplice, veloce e sicura ai servizi digitali delle
   amministrazioni locali e centrali. Un’unica credenziale (username e
   password) che rappresenta l’identità digitale e personale di ogni
   cittadino, con cui è riconosciuto dalla Pubblica Amministrazione per
   utilizzare in maniera personalizzata e sicura i servizi digitali. Per
   approfondimenti si rimanda al sito dedicato https://www.spid.gov.it/.

.. [5]
    Nel 2014 sono stati elaborati alcuni principi fondamentali,
   denominati F.A.I.R. (Findable, Accessible, Interoperable, Re-Usable),
   per ottimizzare la riutilizzabilità dei dati della ricerca; il testo
   completo è disponibile all’indirizzo
   https://www.force11.org/group/fairgroup/fairprinciples

.. [6]
    Per un approfondimento sui dati aperti si veda il documento “FAQ per
   la pubblicazione di dati aperti” allegato alle *Linee guida per la
   redazione del piano di gestione dei dati (Data Management Plan)*.

.. [7]
    Il sistema di livelli proposto descrive il modello organizzativo del
   Ministero della cultura ma può essere facilmente adattato anche alle
   amministrazioni regionali e comunali.

.. [8]
    `Creative Commons <https://creativecommons.org/>`__ è
   un’organizzazione internazionale senza scopo di lucro che fornisce
   licenze gratuite, strumenti che i titolari dei diritti d’autore e dei
   diritti connessi possono utilizzare per consentire ad altri di
   condividere, riutilizzare e remixare legalmente le proprie opere. Il
   rilascio di materiale con una delle sei licenze CC chiarisce agli
   utenti cosa possono o non possono fare. Per approfondimenti cfr.
   https://creativecommons.it/chapterIT/.

.. [9]
    La direttiva europea (UE) 2019/1024, relativa all'apertura dei dati
   e al riutilizzo dell'informazione del settore pubblico, rifonde in un
   unico testo le precedenti direttive 2003/98/CE e 2013/37/UE.

.. [10]
    Il decreto legislativo 7 marzo 2005, n. 82 recante il Codice
   dell'Amministrazione Digitale (CAD), è un testo unico che riunisce e
   organizza le norme riguardanti l'informatizzazione della Pubblica
   Amministrazione nei rapporti con i cittadini e le imprese. Tra le
   molte disposizioni relative al trattamento dei dati e documenti
   informatici, il CAD dall’art. 50 all’art. 62 introduce una serie di
   norme relative ai dati delle pubbliche amministrazioni e alla loro
   fruizione.

.. [11]
    “La strategia europea in materia di dati mira a fare dell'UE un
   leader in una società basata sui dati. La creazione di un mercato
   unico dei dati consentirà a questi ultimi di circolare liberamente
   all'interno dell'UE e in tutti i settori a vantaggio delle imprese,
   dei ricercatori e delle amministrazioni pubbliche. Le singole
   persone, le imprese e le organizzazioni dovrebbero essere messe in
   grado di adottare decisioni migliori sulla base delle informazioni
   derivate da dati non personali”.
   https://ec.europa.eu/info/strategy/priorities-2019-2024/europe-fit-digital-age/european-data-strategy_it.

.. [12]
    Il Piano Triennale per l’informatica nella Pubblica Amministrazione
   è uno strumento elaborato da AgID (Agenzia per l’Italia digitale) per
   promuovere la trasformazione digitale del Paese e, in particolare,
   quella della Pubblica Amministrazione italiana. La versione del Piano
   2021-2023 è disponibile all’indirizzo
   https://www.agid.gov.it/it/agenzia/piano-triennale.

.. [13]
    Douglas McCarthy, Andrea Wallace, Survey of GLAM open access policy
   and practice, 2018 to present, CC BY 4.0,
   https://docs.google.com/spreadsheets/d/1WPS-KJptUJ-o8SXtg00llcxq0IKJu8eO6Ege_GrLaNc/edit#gid=1216556120.

.. [14]
    Su 934 soggetti dell’ecosistema GLAM europeo che mettono a
   disposizione dati della cultura in accesso aperto per mezzo dei loro
   siti web e/o di piattaforme esterne, come Europeana e Wikimedia
   Commons, solo 24 sono italiani, contro 178 della Germania, 89 del
   Regno Unito, 82 della Svezia, 75 della Polonia, 62 di Francia e
   Olanda, 45 di Spagna, 39 di Portogallo, 36 di Svizzera e Norvegia, 33
   di Belgio.

.. [15]
    Il sistema di livelli proposto descrive il modello organizzativo del
   Ministero della cultura ma può essere facilmente adattato anche alle
   amministrazioni regionali e comunali.

.. [16]
    Art. 53\ \ *-ter* del Codice dell’amministrazione digitale.

.. [17]
    Profilo italiano dei metadati richiesti per descrivere tutti i dati
   disponibili presso la pubblica amministrazione. Il profilo è
   elaborato dall’Agenzia per l’Italia Digitale (AgID). Il profilo
   nazionale, denominato anche “Profilo italiano di DCAT-AP”
   (DCAT-AP_IT), si inserisce nel contesto del framework europeo di
   interoperabilità. È una estensione della specifica DCAT-AP (Data
   Catalog Vocabulary – Application Profile) rilasciata a novembre 2015.
   Per approfondimenti cfr.
   https://dati.gov.it/content/dcat-ap-it-v10-profilo-italiano-dcat-ap-0.

.. |image0| image:: ./media/image4.jpeg
   :width: 5.11482in
   :height: 2.64291in
