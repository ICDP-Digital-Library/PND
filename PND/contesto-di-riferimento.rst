Contesto di riferimento
=======================

Il patrimonio culturale, da sistema basato prevalentemente sui beni
materiali, sta diventando un **ecosistema digitale** fondato sulle
relazioni; occorre quindi condurre un’attenta analisi della domanda e
delle aspettative generate dall’opportunità che il digitale offre nel
creare nuovi **servizi**\  [1]_, assistere e favorire la nascita di
imprese innovative e intercettare bisogni emergenti, sia dal punto di
vista dei visitatori/utenti (i.e. ridisegnando le modalità di
interazione interne ed esterne) che dal punto di vista dei luoghi della
cultura (i.e. ottimizzando le logiche di lavoro). Si tratta di un
mutamento profondo, che mette al centro il concetto di **cultura
digitale**, intesa come potente sistema di relazioni capace di attivare
nuove prospettive di senso e coinvolgere ampie fasce di pubblico che in
passato, per ragioni diverse, sono rimaste escluse dalla fruizione
culturale. In tale scenario gli attori non sono più solo gli istituti
culturali sin qui operanti in autonomia, ma le persone: quelle che
custodiscono il patrimonio (i rappresentanti di istituzioni, enti,
luoghi della cultura), che lo studiano e lo mantengono vivo con la
ricerca, che lo valorizzano, reinterpretano e ripensano secondo nuovi
linguaggi, ovvero tutti gli operatori della cultura, le imprese e i
professionisti presenti nelle aree di dominio dell’ecosistema.

In base a tale lettura, il patrimonio culturale, con il suo portato di
storia, legacy e memoria, può essere inteso come una risorsa utile per
interpretare il mondo che ci circonda; spingendoci oltre possiamo
affermare che, se abbiamo ereditato il patrimonio culturale attraverso
le sue testimonianze fisiche, ci prepariamo a trasmetterne il futuro
attraverso le relazioni digitali che a partire da esse sapremo
costruire.

.. [1]
    La parola “servizio" verrà utilizzata in contesti molto diversi dei
   vari componenti che andranno a costituire il piano nazionale di
   digitalizzazione (cfr. sezione “Parole chiave”). In questo caso, con
   l’espressione “nuovi servizi” si fa riferimento alle diverse
   tipologie di attività o prestazioni erogabili in formato digitale da
   parte dei luoghi della cultura, nell’ambito dello sviluppo della
   strategia di digitalizzazione del patrimonio culturale elaborata nel
   presente documento.
