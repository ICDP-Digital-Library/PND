1.1 Valori
==========

I valori fondativi della visione del PND ruotano attorno ai concetti
chiave di paesaggio culturale, patrimonio culturale digitale e
relazioni. Questi valori creano un terreno comune su cui operare e
costituiscono la premessa per il raggiungimento di specifici obiettivi
di cambiamento all’interno di un progetto di ampio respiro. In questa
prospettiva, la pubblica amministrazione ha un ruolo fondamentale nel
preservare l’eredità culturale, comunque essa venga declinata, e nel
renderla accessibile a tutti nel lungo periodo.

 

1.1.a. Contesti come paesaggi culturali
---------------------------------------

Il patrimonio culturale è oggi contraddistinto da due letture
prevalenti: la prima, di stampo tecnico-amministrativo, è incardinata
nel sistema statale - e latu sensu “pubblico” - di tutela dei beni
culturali; l'altra, incentrata sulle pratiche sociali, è stata
sviluppata da organismi sovranazionali (Unesco e ICOM prima, Commissione
Europea poi). La prima lettura si focalizza sui beni culturali, sulla
loro selezione, gerarchizzazione e legittimazione; la seconda si fonda
sui processi di riconoscimento sociale e patrimonializzazione condivisa
operati dalle comunità locali e globali. L’Italia ha recepito la
convenzione di Faro solo nel settembre del 2020 [1]_, a testimonianza
delle difficoltà incontrate nell’armonizzarne l’inquadramento giuridico
con la gestione dell'espansione dei processi di patrimonializzazione
intrapresi a livello territoriale dalle amministrazioni locali e dai
soggetti privati senza finalità di lucro. La costruzione di un
patrimonio culturale digitale composto da oggetti collocabili in una
infosfera, al di fuori quindi delle coordinate spazio/temporali del
patrimonio tradizionale, può rappresentare per l’Italia l'occasione per
recuperare e interpretare un ruolo rilevante sulla scena culturale
globale, senza rinunciare alla propria storica tradizione di tutela.

Il patrimonio culturale è frutto di un processo di riconoscimento
critico, attribuzione di senso e gerarchizzazione che sempre si rinnova,
in funzione delle mutate sensibilità intellettuali, politiche e
disciplinari; per questo fronteggia interpretazioni e letture plurime
derivanti dalle opinioni e dalle attitudini di generazioni, gruppi
sociali e individualità differenti, che mutano nei diversi contesti
storici. Nell’attuale cultura globalizzata, i confini del patrimonio
culturale, finora marcati in modo netto per effetto del processo di
individuazione dei beni in funzione della tutela, tendono a sfumare
nello scenario del “paesaggio”, costituito da luoghi in cui coesistono
narrazioni e relazioni. La nozione di paesaggio culturale appare dunque
più appropriata per integrare la visione istituzionale del patrimonio
culturale con gli apporti che derivano dall’interazione fra territori,
luoghi, cose e sguardi soggettivi, dunque suscettibile di potenziamenti
e valorizzazioni grazie alle contaminazioni occorrenti nell’ecosistema
digitale.

All’interno di questo paesaggio culturale, il patrimonio italiano si
contraddistingue per le seguenti caratteristiche:  

-  Eredità culturale: è presente nei contesti territoriali e nelle
   tradizioni locali, formando il cosiddetto “patrimonio diffuso”,
   spesso declinabile sia in termini di “radici” (identità), sia in
   termini di “trasmissibilità” (i beni sono ancorati ai territori e
   vengono trasmessi di generazione in generazione); 

-  Capillarità: vi è un nutrito presidio di istituzioni culturali
   disseminate su tutto il territorio (monumenti, siti archeologici,
   musei, archivi, biblioteche, istituti culturali), che insieme
   costituiscono una rete di competenze che detiene conoscenze
   rilevanti, che non vanno disperse nei passaggi intergenerazionali;

-  Conoscenza: le istituzioni esprimono una solida e antica tradizione
   catalografica;

-  Riconoscibilità: i prodotti della creatività italiana vantano forti
   radici storico-culturali, tanto da essere riconoscibili e apprezzati
   a livello internazionale. 

In questo contesto, la digitalizzazione del patrimonio culturale deve
assicurare vitalità narrativa e pluralismo interpretativo, affinché gli
“oggetti culturali”, nei loro corrispettivi digitali, possano convivere
con una pluralità di visioni e costruzioni di senso rispondenti a
diversi usi sociali, a partire da una corretta ricostruzione del
contesto di provenienza. (cfr. par. 1.3.a).

1.1.b. Patrimonio culturale digitale
------------------------------------

Il Consiglio dell’Unione Europea [2]_ ha incluso tra le forme del
patrimonio culturale, oltre ai beni materiali e immateriali, anche le
**risorse digitali**, nella duplice accezione di **native digitali** e
prodotti/servizi derivati dai processi di digitalizzazione. Si tratta di
un passaggio importante, perché supera la funzione ancillare del bene
digitale come replica/copia dell’originale fisico e afferma la
legittimità di un percorso di conoscenza autonomo, peculiare e connotato
da originalità. Originalità che non discende dall’oggetto, ma dalla
relazione intellettuale da cui il bene digitale prende forma e da cui
attinge nuovi significati trasmissibili e non solo “pensabili”.

Il patrimonio culturale digitale è costituito da oggetti, la cui natura
può essere definita sulla base di alcune qualità accertate. Essi sono
collegati ai beni culturali fisici, ma possiedono un’autonomia
ontologica. Sono disponibili e accessibili, non ponendo alcuna barriera
geografica e temporale alla libera fruizione. Sono dispositivi di
potenziamento: il patrimonio, nelle società contemporanee, è strategico
perché crea le condizioni per la costruzione di un dialogo tra
diversità, alterità e pluralità. Gli oggetti del patrimonio culturale
digitale, inoltre, saldano tradizione, storia e memoria secondo formule
variabili, determinate dall’intenzione creatrice o dalle successive
interpolazioni favorite dai processi di **co-creazione**. Infine,
uniscono tempi, beni (materiali o immateriali), luoghi e persone, perché
l’originale significato patrimoniale di cui sono latori si situa sempre
all’interno di percorsi concettuali e di senso.

D’altronde, è ormai acquisito dagli esperti di settore che il digitale
non debba essere considerato un mero strumento di comunicazione, ma
l’espressione di un più ampio mutamento che coinvolge gli individui, i
processi e la nozione di cultura, influendo così sull’immaginario
collettivo. Per sfruttare le potenzialità del digitale, occorre quindi
comprenderne le logiche, i modelli, le funzionalità e i dispositivi,
evolvendo da una rappresentazione limitata alla fruizione passiva tipica
delle piattaforme commerciali, a quella correlata al potenziamento delle
capacità culturali, di apprendimento e creative degli individui, delle
comunità e della collettività. L’ambiente digitale è dunque un elemento
abilitante per creare nuovi percorsi di senso del patrimonio culturale
attraverso l’elaborazione, anche simbolica, dell’informazione. L’oggetto
culturale rischia infatti di perdere significato nella
decontestualizzazione, come sa chiunque si sia confrontato con le
problematiche poste dai limiti intrinseci degli spazi espositivi
tradizionali; nello spazio della rete la frattura con i contesti
originari può essere parzialmente sanata dalla ridefinizione di
significato derivante dalle relazioni tra risorse digitali. In questo
percorso, peraltro, nulla va perduto: la ricostruzione del contesto
storico-culturale, critico e sociale diventa infatti uno degli elementi
salienti del patrimonio digitale. 

Tuttavia, questa complessa operazione non può essere affidata solo alla
tecnologia. La descrizione e il racconto attribuite agli oggetti del
patrimonio, anche nella loro dimensione sociale, necessitano di esperti
di dominio che possano pensare i contenuti e valorizzarne la
rappresentazione attraverso i linguaggi informatici e gli sviluppi di
prodotti interattivi (interaction design).Il patrimonio culturale, che
tradizionalmente si valorizza nel tempo attraverso le interpretazioni
che di esso vengono offerte, nello spazio digitale accoglie diversi
modelli interpretativi e nuovi pubblici ed è quindi in grado di produrre
contenuti ulteriori. Il patrimonio culturale digitale diventa così un
attivatore d’interesse perché sedimenta e trasferisce alle generazioni
future i dati della conoscenza e le interazioni che le comunità hanno
intrattenuto con essi nelle epoche pregresse. In questo scenario, la
cultura digitale è una pre-condizione abilitante che deve essere diffusa
per orientare processi complessi di trasformazione digitale: è possibile
immaginare il futuro come un ecosistema nel quale tutti gli attori e le
professionalità del settore possono relazionarsi.

1.1.c. Il capitale semantico delle relazioni
--------------------------------------------

L’ambiente digitale trova la propria essenza costitutiva nelle
relazioni, ovvero nella possibilità di generare e rigenerare connessioni
reciproche tra le informazioni, producendo nuovi significati. Accettare
il valore delle relazioni comporta la transizione verso nuovi modelli di
rappresentazione della conoscenza, non più coincidenti con la visione
generata dall’istituzione che ha in consegna il bene culturale, ma
integrati e potenziati da una pluralità di punti di vista, spesso
inediti e originali. Il web è il luogo in cui si manifestano le
relazioni semantiche fra le risorse digitali dei diversi domini del
patrimonio culturale: i beni culturali diventano così i nodi di una rete
di relazioni alla cui costruzione tutti possono contribuire. I dati
dovranno quindi essere organizzati e modellati secondo metodi che
esaltino la possibilità di essere correlati ad altri dati, anche in modo
automatizzato.

Non si tratta di una questione esclusivamente tecnologica: le entità
dell’ecosistema del patrimonio culturale che popolano l’ambiente
digitale sono molteplici, e solo in parte delimitate e delimitabili
nell’acronimo MAB (Musei, Archivi, Biblioteche) o GLAM (Galleries,
Libraries, Archives, Museum); all’interno di questo universo possiamo
infatti individuare in modo schematico:

-  un segmento “consolidato”, rappresentato dagli istituti che detengono
   il patrimonio culturale e producono dati e informazioni su di esso;

-  un segmento “operativo”, costituito dagli studiosi e dai diversi
   operatori che a vario titolo agiscono attorno al patrimonio
   culturale;

-  un segmento “aperto”, cioè un universo dinamico e mutevole di utenti
   generalisti, studenti, associazioni, turisti e imprese culturali e
   creative operanti nella filiera produttiva.

Ciascun segmento è in grado di produrre ambiti di conoscenza differenti,
ma ciò che tiene insieme l’ecosistema è la possibilità di creare valore
a partire dai dati del patrimonio culturale, sfruttando la potenzialità
generativa delle relazioni.

1.2 Obiettivi

Il percorso di trasformazione digitale del patrimonio e delle
istituzioni culturali persegue obiettivi specifici:

-  ampliare le forme di accesso al patrimonio digitale per migliorare
   l’inclusione culturale;

-  ampliare le pratiche di digitalizzazione dai beni ai servizi
   all’utenza con **processi end-to-end**, in modo da monitorare i
   processi stessi verificando l’efficacia e l’efficienza delle singole
   funzioni o attività nonché dell’organizzazione nel suo complesso, ed
   implementare azioni di tempestiva risoluzione di problemi e di
   miglioramento continuo di processi;

-  ampliare le forme di cooperazione e interdipendenza nell’ecosistema.

Il percorso per raggiungere questi obiettivi esige la disponibilità
delle istituzioni a incrementare e migliorare le prassi operative e
organizzative impiegate sino ad oggi.

Le azioni strategiche ad esso collegate sono sviluppate nel capitolo 2.

1.2.a. Ampliare le forme di accesso al patrimonio culturale 
------------------------------------------------------------

Richiamando nuovamente le Conclusioni del Consiglio europeo del 2014, il
patrimonio culturale svolge un ruolo importante nella crescita degli
individui e nella creazione del capitale sociale. La partecipazione dei
cittadini alla vita pubblica, la qualità dell’esistenza e il benessere
degli individui e delle loro comunità, il dialogo interculturale,
l’inclusione sociale le sviluppo della conoscenza e della creatività
sono le parole chiave del documento sopra citato, che hanno
caratterizzato - e caratterizzano tuttora - le politiche europee
riguardanti il patrimonio culturale.

Questi obiettivi possono essere raggiunti garantendo un accesso al
patrimonio culturale più ampio e stabile; l’accessibilità, quindi, non
rappresenta solo un diritto dei cittadini ma il dovere di ogni istituto
culturale, esprimendosi su un doppio fronte:

-  a livello orizzontale, ampliando la quantità di risorse digitali
   disponibili online, organizzate in modo da essere facilmente
   raggiunte, consultate e condivise;

-  a livello verticale, migliorando la qualità dell’accesso e delle
   modalità di fruizione e di riuso, per rendere il patrimonio culturale
   una risorsa sempre a disposizione di singoli, gruppi e comunità.

La pandemia da Covid-19 ha dimostrato che l’ambiente digitale non si
limita solo a raccogliere, selezionare e conservare le informazioni o a
surrogare la mancanza di poter fisicamente fruire i beni materiali, ma
permette di ridefinire il rapporto con i pubblici, creando spazi di
inclusione, coinvolgendo attivamente gli utenti, rendendoli partecipi,
dando loro voce. L’\ **accessibilità** sul web diviene un potente motore
di coinvolgimento attraverso le diverse forme di trasmissione
dell’informazione. La tecnologia può fornire perciò la chiave per
abbattere le barriere derivanti dalla lingua, dalla diversità dei
background educativi e dalla presenza di svariate disabilità.

Per conseguire tale obiettivo sarà dunque necessario:

-  rendere liberamente disponibili online i patrimoni informativi
   secondo formati standard dei dati;

-  associare alle risorse digitali **licenze d’uso** chiare e in grado
   di garantire il riuso dei contenuti;

-  consentire la riproducibilità dei dati per poterli combinati con
   altri dati, al fine di creare nuovi contenuti;

-  garantire la permanenza nel tempo dei dati resi accessibili.

Si tratta di utilizzare metodi e tecnologie concepiti per produrre
risorse digitali significanti, interdipendenti e accessibili tramite
l’associazione a metadati adeguati.

Per gli aspetti tecnico-operativi correlati a questo obiettivo si
rimanda alle indicazioni contenute nelle *Linee guida per la redazione
del Piano di gestione dei dati* (cfr. par. 3.2) e nelle *Linee guida per
l’acquisizione, la circolazione e il riuso delle riproduzioni dei beni
culturali in ambiente digitale* (cfr. par. 3.3) alla terza sezione del
presente documento.

1.2.b. Digitalizzare per operare una trasformazione digitale
------------------------------------------------------------

La Commissione Europea ha riconosciuto la transizione verde e quella
digitale quali pilastri dell’evoluzione socio-economica
comunitaria [3]_. La trasformazione digitale coinvolge i diversi settori
del Paese in modo differente; in ciascuno di essi si sta investendo in
tecnologie capaci di adeguare in modo significativo il funzionamento
degli istituti non limitandosi ad adottare strumenti di lavoro più
efficienti, ma elaborando un nuovo “pensiero” capace di generare valore.

In ambito culturale, la trasformazione digitale non riguarda solo le
tecnologie utilizzate, le tipologie dei prodotti e dei servizi offerti o
le modalità di interazione adottate, ma investe in profondità il modo in
cui si concepiscono le persone e le competenze nel contesto delle
relazioni, come si è osservato in precedenza. La trasformazione digitale
delle istituzioni culturali è quindi un processo complesso, che
abbraccia tutte le aree operative del patrimonio culturale (dalla
logistica alla gestione delle collezioni, dalla formazione delle risorse
umane al marketing e alla comunicazione, dal design dei servizi ai
modelli di gestione, etc.). Essa consiste nel ripensamento delle logiche
di lavoro, nell’innovazione delle modalità di interazione con i
pubblici, nella creazione di nuovi modelli operativi all’interno
dell’ecosistema digitale in cui la tecnologia è lo strumento abilitante
del cambiamento. Per avviare questo processo sono necessari:

-  un approccio coerente, valorizzato da idonee competenze digitali;

-  la capacità di valutare l’attuale livello di maturità digitale e
   l’adeguatezza delle tecnologie da utilizzare;

-  la riconsiderazione dei rapporti da instaurare con i differenti
   segmenti di pubblico, in qualità di co-creatori di contenuti
   culturali;

-  l'adeguamento conseguente dei canali informativi utilizzati.

Nel nostro paese gli istituti che gestiscono il patrimonio culturale
sono molteplici e differiscono in modo significativo per aree di
dominio, tipologia di collezioni e grado di apertura all’uso delle
tecnologie. Le esperienze di transizione digitale che i singoli enti
hanno conosciuto sino ad ora possono così distinguersi tra:

-  l’utilizzo di metodi e processi di produzione di risorse digitali a
   partire da beni analogici (riproduzione digitale);

-  la creazione di contenuti e risorse culturali nativamente digitali;

-  la digitalizzazione dei processi della pubblica amministrazione,
   delle Istituzioni culturali e delle imprese fornitrici.

Queste azioni vengono genericamente denominate processi di
digitalizzazione, pur essendo concettualmente diverse. Si tratta di
un’ambiguità semantica che ha portato le Istituzioni ad applicare
ciascuna una particolare forma di conoscenza digitale, aumentando il
divario tra gli approcci e determinando uno scenario estremamente
frammentato. Nel tentativo di strutturare e omogeneizzare i processi di
digitalizzazione, l’Unione europea ha ripensato tale impostazione,
uniformando il significato espressivo della “trasformazione digitale”
contemporanea. Infatti, agli inizi del 2020 la Commissione europea,
attraverso i programmi Horizon, ha chiarito che i requisiti alla base
della digitalizzazione del patrimonio culturale devono:

-  restituire l’aspetto “visivo” dei singoli oggetti, collezioni o siti
   culturali;

-  costruire storie, esperienze e contesti culturali;

-  produrre risorse digitali interconnesse, ricercabili con differenti
   domini o linguaggi.

Gli istituti culturali dovranno essere posti nelle condizioni di
assimilare i cambiamenti tecnologici che matureranno nel tempo; il grado
di **maturità digitale** di un istituto culturale sarà pertanto definito
dalla dimensione dello scarto registrato tra l’adozione di singole
tecnologie con specifiche finalità operative e l’impiego di tecnologie
digitali nella trasformazione dei processi interni per il raggiungimento
di tali obiettivi. Per questo il concetto di trasformazione digitale è
dinamico e va costantemente riesaminato e adattato alle mutevoli istanze
del patrimonio culturale, degli istituti e degli utenti, nel duplice
ruolo di co-narratori e fruitori.

Per gli aspetti tecnico-operativi connessi a questo obiettivo si rimanda
alle indicazioni contenute nelle *Linee guida per la digitalizzazione
del patrimonio culturale* (cfr. par. 3.1) e nelle *Linee guida per la
classificazione di prodotti e servizi digitali, processi e modelli di
gestione* (cfr. par. 3.4) della sezione terza del PND.

1.2.c. Abilitare ecosistemi interdipendenti
-------------------------------------------

Per produrre valore nell’ambiente digitale è necessario superare la
soglia minima al di sotto della quale l’operato degli istituti non è
rilevante, sia in termini di produzione e qualità dei contenuti che di
capacità di esercitare impatti positivi e duraturi nei contesti di
riferimento. L’azione pubblica non può ridursi a mera sommatoria di
iniziative individuali, ma deve porre le basi di un progetto collettivo;
laddove questo è avvenuto, ad esempio in ambito biblioteconomico, i
risultati hanno tenuto nel tempo. Ciò non significa interferire con
l’autonomia di ciascuna istituzione nella gestione del proprio
patrimonio digitale, ma creare le condizioni ideali affinché si affermi
un ambiente condiviso, dove ognuno possa mettere a disposizione le
proprie risorse specialistiche e il proprio *know how*.

Per conseguire questo obiettivo occorre abilitare ecosistemi
interdipendenti, capaci di abbattere le barriere informative fra i
database di settore e indirizzare i sistemi organizzativi al
perseguimento di uno scopo comune. Porre in comunicazione gli istituti e
i loro dati è un obiettivo significativo, che comporta il superamento di
schemi operativi e prassi organizzative consolidatisi nel tempo,
muovendo:

-  dai sistemi verticali indipendenti e auto-conclusi - i cosiddetti
   **silos di dati** - a un’infrastruttura comune distribuita,
   costituita da servizi e **sistemi federati**, con l’obiettivo di far
   evolvere progressivamente i tradizionali sistemi integrati verticali
   verso nuovi sistemi orizzontali e stratificati, che coinvolgono una
   pluralità di enti, ben oltre il perimetro statale;

-  dai database chiusi ai sistemi aperti, sviluppando sistemi gestionali
   relazionabili e interoperabili, a prescindere dalle tipologie
   culturali dei beni. Questi criteri consentono un duplice risultato:
   eliminare i *lock-in* settoriali, dal momento che i dati non sono più
   legati indissolubilmente all’applicativo che li ha prodotti, ei
   ampliare le potenzialità di ricostruzione dei contesti attraverso
   l’interconnessione tra più banche dati;

-  dall’autosufficienza alla logica dell’interdipendenza fra gli
   istituti\ **,** abbandonando l’idea dell’indipendenza tecnologica e
   funzionale dei singoli istituti e riconoscendo l’interdipendenza
   dell’ecosistema e dei relativi membri come valore fondante, non solo
   in virtù dell’evidente convenienza economica, organizzativa e
   gestionale, ma per la superiore capacità di generare valore per le
   parti: il digitale è una sfida che trascende le capacità progettuali
   e realizzative dei singoli operatori.

L’ecosistema interdipendente crea una rete che abilita scambi, non solo
di risorse, ma anche di tecnologie e saperi, processi e buone pratiche.
Questa rete, che collega utenti, produttori di dati, erogatori di
servizi e fornitori di infrastrutture, deve avere al centro le risorse
digitali. Un simile cambio di paradigma comporta un rilevante
efficientamento delle procedure gestionali: l’autosufficienza è molto
onerosa in termini di investimenti e impieghi di risorse, mentre
l’interdipendenza è più sostenibile, perché riduce o elimina sprechi e
ridondanze e accorcia i tempi di intervento.

| 
| 1.3 Opportunità

I valori alla base della trasformazione digitale del patrimonio
culturale si concretizzano in obiettivi e azioni che offrono opportunità
di cambiamento. Il consolidamento dell’ecosistema digitale consente
infatti ai diversi pubblici di partecipare al processo creativo del
patrimonio digitale, grazie al valore creato dalle relazioni generate
dalle interdipendenze. Tale modalità operativa permette la progettazione
di servizi basati sulle esigenze degli utenti, abilitati a partecipare
al processo di sviluppo in qualità di co-creatori di contenuti, servizi
e valori. In tale scenario è naturale ipotizzare l’evoluzione
dell’attuale paradigma organizzativo verso nuovi modelli gestionali.

1.3.a. Estensione del patrimonio culturale per nuovi pubblici 
--------------------------------------------------------------

Il patrimonio culturale digitale è una risorsa che incorpora storia e
memoria (cfr. par. 1.1.b), e che per questo è in grado di originare
informazioni sulle interazioni che gli utenti sviluppano con esso. Se
adeguatamente promosso all’interno di piattaforme digitali progettate
sulle necessità dei fruitori, può testimoniare e storicizzare
l’evoluzione della società nell’era digitale, ridefinendo il valore
culturale nello spazio virtuale.

La rete permette fruizioni plurime, gratuite e simultanee delle risorse
digitali ed è una sorgente inesauribile di storie che possono essere
lette, interpretate e rielaborate da coloro che vi accedono, anche al di
fuori dei confini e dei saperi disciplinari. Un patrimonio dai confini
aperti e l’ampliamento delle forme di accesso alla cultura, accompagnati
dalla moltiplicazione degli “usi” delle risorse legate al patrimonio
stesso, non potranno che favorire il concetto di “nuovi pubblici”: la
piattaforma digitale di accesso prevista dall’investimento PNRR (cfr.
par. 2.3.b) darà l’opportunità a qualsiasi utente di partecipare,
sperimentare, interagire, diffondere e riutilizzare il patrimonio
culturale pubblico. Se da una parte la piattaforma si rivolge verso
tutti i soggetti proprietari e/o produttori di contenuti digitali,
agendo come aggregatrice, dall’altra parte esplica la funzione di
erogatrice di contenuti, resi accessibili ad un bacino di utenti molto
ampio, siano essi consumatori finali, imprese interessate alla creazione
di prodotti o servizi oppure qualsiasi altro utilizzatore della
piattaforma. Il fenomeno dell’auto-pubblicazione, ad esempio, favorisce
la produzione di *user generated stories* (storie generate da utenti),
in cui gli utenti figurano come autori o co-curatori dell’opera. Man
mano che la storia prende forma, è possibile chiedere al
lettore/osservatore un giudizio attivo, così da modificarne la
traiettoria in corso d’opera in un processo di co-creazione che rende
concreta la prospettiva della trasformazione digitale.

Le nuove logiche di produzione contenutistica investono anche le
attività di **crowdsourcing**, quali forme di collaborazione generativa
di comunità d’interesse (cfr. par. 2.3.c). Esse si caratterizzano non
solo per la partecipazione proattiva del pubblico, ma anche perché
esplicitano il processo attraverso cui si realizzano. Le piattaforme
aggregano, raccontano e razionalizzano in categorie definite le
informazioni, stimolando la comunità a compiere azioni simili; esse
hanno un ruolo determinante nella diffusione e visibilità dei contenuti,
poiché permettono di collegare utenti animati da diversi interessi.

La **disintermediazione** nelle catene di produzione e distribuzione dei
contenuti e l’assenza di barriere all’ingresso che caratterizzano
l’ambiente digitale consentono agli utenti di produrre, modificare e
proporre non solo nuove classificazioni dei contenuti, ma anche
rinnovate forme di documentazione della cultura materiale e immateriale
attraverso linguaggi nuovi o interventi creativi. L’opportunità offerta
dal processo di innovazione decentralizzata, va incontro al segmento
meno noto (segmento “aperto”) dei fruitori del patrimonio culturale
digitale (cfr. par. 1.1.c.), consolidando nuovi pubblici e con essi il
potere di generare visioni ulteriori del patrimonio culturale.

1.3.b. Processi per il design di nuovi servizi
----------------------------------------------

La gestione di una crescente quantità di dati riguardanti i beni
culturali rappresenta una sfida per i gli operatori del patrimonio.
L’obiettivo perseguito sino ad oggi è stato rendere visibile e
accessibile l’imponente messe di informazioni prodotte negli anni dalle
istituzioni culturali relativamente ai patrimoni conservati; un
approccio basato evidentemente sui dati intesi come prodotto offerto
(**data as a service**). La trasformazione digitale dei luoghi della
cultura offre l’opportunità di invertire la prospettiva basata sulla
quantità delle risorse pubblicate online, per concentrarsi invece sulla
qualità degli oggetti culturali digitali e sulle possibili modalità di
accesso e di fruizione. Infatti, la rapida evoluzione del web - che ha
ridefinito i modelli dell’interazione sociale – e il contesto
democratico e inclusivo di internet, hanno determinato nuovi bisogni
degli utenti, ancora non del tutto indagati in modo sistematico ma
percepiti come riflessi di altri ambiti. All’interno dell’ecosistema
digitale, è fondamentale progettare servizi capaci di offrire agli
individui processi di conoscenza intesi come un’autentica esperienza di
crescita culturale (**knowledge as a service**).

Un design esperienziale, dunque, deve soddisfare il desiderio degli
utenti di sentirsi protagonisti attivi e non spettatori passivi, secondo
criteri di efficacia (raggiungendo con velocità, accuratezza e
completezza ciò che stanno cercando) ed efficienza (con il minor
dispendio di risorse possibili).

Progettare servizi basati su questi criteri significa sviluppare
processi generativi capaci non solo di accogliere e indicizzare i
contenuti ma di valorizzarne le relazioni, che rappresentano la vera
ricchezza del patrimonio informativo del sistema dei beni culturali. In
un’ottica di co-design e partecipazione attiva, gli utenti dovranno
avere la possibilità di personalizzare e condividere le proprie
esperienze di fruizione.

In questo contesto, l’erogazione di servizi progettati secondo le
evidenze delle tecniche di studio dei percorsi che l’utente fa
nell’esperire un servizio (**customer journey)** e fruibili
indifferentemente su diversi dispositivi, offre ai singoli istituti
potenzialità infinite per rinnovare le modalità di relazione con i
propri pubblici.

L’interazione di questi parametri permetterà di individuare, costruire,
monitorare e migliorare i servizi sviluppati e le tipologie di utenza,
con l’obiettivo di offrire un’esperienza fluida e soddisfacente; un
approccio, dunque, non solo tecnologico ma ispirato alla qualità dei
servizi, verificata sull’intero percorso di fruizione dell’utente -
prima, durante e dopo l’esperienza d’uso -, sulla base di processi
pensati *end-to-end* (dal gestore al fruitore e viceversa). Per un
approfondimento della relazione tra servizi, processi e modelli di
gestione si rimanda alle indicazioni contenute nelle *Linee guida per la
classificazione di prodotti e servizi digitali, processi e modelli di
gestione* (cfr. par. 3.4) nella terza sezione del presente documento.

L’opportunità offerta da questo approccio consiste nel coinvolgimento
nella catena di produzione del valore di soggetti esterni agli istituti
culturali: le imprese nazionali e internazionali del settore delle
imprese culturali e creative e della filiera turistica potranno operare
in sinergia con le istituzioni culturali al fine di aumentare la
quantità e la qualità dei servizi messi a disposizione della
collettività. Affinché tale processo sia duraturo e sostenibile, è
necessario che le risorse digitali siano prodotte in una filiera
certificata e mantenute nel tempo, rimanendo stabilmente accessibili nel
lungo periodo (cfr. par. 2.2.a). In particolare, come evidenziato nelle
stesse *Linee guida* sopracitate, le risorse digitali potranno essere
impiegate da utenti e imprese per la creazione e la produzione, sia
offline che online, di prodotti e servizi a valore aggiunto di forme
molto diverse (testi, video, visite virtuali, documentari, film,
installazioni, mostre multimediali, audioguide, quiz, *trivial*,
workshop, corsi di formazione online, soluzioni di *gamification*,
edizioni digitali in serie limitata, NFT, siti, portali, app, podcast,
audiolibri, chatbot, modelli tridimensionali, etc.).

1.3.c. Modelli di conoscenza per nuove organizzazioni
-----------------------------------------------------

La traiettoria che muove dagli oggetti alle relazioni ha l’obiettivo di
abilitare un ecosistema interdipendente capace di valorizzare il
capitale semantico, la vera ricchezza del patrimonio informativo
pubblico. Questo cambiamento offre la possibilità di creare nuovi
modelli di conoscenza, collocati nel cuore dell’organizzazione degli
istituti della cultura. Portare il patrimonio culturale al centro delle
politiche per i cittadini, ponendo al cuore dell’ecosistema digitale non
più le risorse, ma gli utenti e le relazioni che essi instaurano con gli
oggetti digitali, è un processo che riscrive la catena del valore
culturale e ridefinisce i modelli organizzativi delle istituzioni,
affermando il primato della conoscenza e della rilevanza sociale della
diffusione dei saperi.

Se si intende rendere fruibile la complessità, occorre trovare i
linguaggi, le forme comunicative e le soluzioni tecnologiche capaci di
rappresentare la stratificazione semantica degli oggetti digitali,
limitando il potere dispersivo della rete. Il principale rischio
connesso alla veicolazione di informazioni complesse e di dati collegati
reciprocamente, è quello di disorientare gli utenti e disperdere i nessi
logici fra le risorse nell’oceano informativo del web. Arginare tale
pericolo è il compito di un sistema organizzativo costruito attorno a
nuove figure professionali che possiedano le competenze necessarie per
guidare le traiettorie di cambiamento dell’innovazione digitale.

Le tecnologie informatiche, inoltre, permettono di fare leva sulla
funzione istituzionale degli enti di tutela in un’ottica collaborativa e
non concorrenziale. Il presidio delle fasi dei progetti di
digitalizzazione palesa la necessità di definire una struttura
organizzativa interna composta di diverse unità operative [4]_, che
possono anche non essere permanentemente internalizzate, ma che devono
comunque essere attivate all’avvio dei progetti di innovazione. Di
fronte a un quadro tecnologico in costante e rapido mutamento, i nuovi
modelli organizzativi devono rispondere dinamicamente alle
sollecitazioni dell’ambiente; ciò rappresenta la più grande sfida, ma
anche una straordinaria opportunità per gli istituti culturali.

.. [1]
    La *Convenzione quadro del Consiglio d’Europa sul valore del
   patrimonio culturale per la società*, siglata a Faro il 27 ottobre
   2005, è stata ratificata con la legge 1° ottobre 2020, n. 133
   (Gazzetta Ufficiale, Serie generale, Anno 161° - Numero 263).

.. [2]
    Conclusioni del Consiglio europeo sul patrimonio culturale del 21
   maggio 2014 (2014/C 183/08): “\ \ *2. Il patrimonio culturale è
   costituito dalle risorse ereditate dal passato, in tutte le forme e
   gli aspetti - materiali, immateriali e digitali (prodotti
   originariamente in formato digitale e digitalizzati), ivi inclusi i
   monumenti, i siti, i paesaggi, le competenze, le prassi, le
   conoscenze e le espressioni della creatività umana, nonché le
   collezioni conservate e gestite da organismi pubblici e privati quali
   musei, biblioteche e archivi. Esso ha origine dall'interazione nel
   tempo fra le persone e i luoghi ed è in costante evoluzione. Dette
   risorse rivestono grande valore per la società dal punto di vista
   culturale, ambientale, sociale ed economico e la loro gestione
   sostenibile rappresenta pertanto una scelta strategica per il XXI
   secolo*\ \ ”;
   https://eur-lex.europa.eu/legal-content/IT/TXT/PDF/?uri=CELEX:52014XG0614(08)&from=PL

.. [3]
    A *European Green Deal*, 2021:
   https://ec.europa.eu/info/strategy/priorities-2019-2024/european-green-deal_en
   (consultato il 11/01/2022); si veda anche, per gli obiettivi che
   legano il patrimonio culturale allo sviluppo ecosostenibile, il
   *Cultural Heritage Green Paper* (2021),
   https://www.europanostra.org/our-work/policy/european-cultural-heritage-green-paper/

.. [4]
    In riferimento agli enti coinvolti e al team di progetto connessi
   alle attività di digitalizzazione, si veda l’Allegato tecnico “Linee
   guida per la Digitalizzazione del patrimonio culturale”, sezione C e
   l’allegato tecnico “Linee guida per la redazione del Piano di
   gestione dei dati”, sezione Data Governance interna.
