5.2. Processo 2 – Servizi per la creazione di contenuti – Modello a valorizzazione culturale. 
==============================================================================================

Poiché i benefici derivanti dalla liberalizzazione degli usi non
commerciali – nella prassi e in letteratura – hanno favorito la libera
fruizione e la condivisione degli obiettivi di democratizzazione e
inclusione sociale, meritano di essere approfondite anche le opportunità
derivanti dall’utilizzo economico delle risorse digitali per creare
nuovi contenuti digitali da parte degli utenti (*User Generated
Content*), che palesano ulteriori vantaggi.

Anche nel caso dei *Servizi digitali per la creazione di contenuti*, una
corretta ed efficace gestione è garantita dal **modello della “libera
fruizione”**, sempre inteso come accesso libero e gratuito per finalità
non direttamente commerciali, con la possibilità di prevedere, tuttavia,
la commercializzazione di strumenti connessi alla gestione dei contenuti
(es. *photo editing tool*).

La capacità di garantire un accesso esteso e libero a tutti gli utenti
implica l’impossibilità di raggiungere una sostenibilità economica
*autonoma* per questo cluster di servizi, non generando alcun ricavo.
Vale anche in questo caso quanto enunciato nel paragrafo precedente sul
modello gestionale del servizio pubblico e, in particolare, sui ritorni
non economici e indiretti associabili.

Ma, oltre ad essi, è opportuno soffermarsi sui benefici derivanti dalla
promozione del riuso dei contenuti per la gestione dei *Servizi digitali
per la creazione di contenuti* (escludendo gli usi commerciali).

Lo sviluppo degli *User Generated Content* e più in generale dei
progetti collaborativi – accomunati dalle caratteristiche di
non-rivalità e non-escludibilità del consumo – implica l’assenza di un
compenso monetario diretto o di un ritorno garantito dell’investimento
effettuato. Mentre in un sistema economico tradizionale caratterizzato
dalle dinamiche di investimento-produzione-consumo, gli incentivi
monetari sono un elemento fondamentale, l’economia digitale, in
particolare la *content industry*, ha messo in discussione questo
paradigma, guardando a modalità alternative di produzione di contenuti
che riconoscono maggiore rilevanza a fattori di natura “sociale”, quali:

-  La massimizzazione dell’uso di opere informative, intellettuali e
   creative;

-  La stimolazione ed il coinvolgimento diretto degli utenti, che si
   impegnano attivamente nella creazione di prodotti culturali e
   materiali creativi;

-  La promozione e la diffusione di nuove forme di espressione degli
   utenti (espressione di sé e soddisfazione creativa, affiliazione e
   connessione con gli altri, costruzione di una reputazione online,
   rafforzamento dell’autostima, etc.);

-  L’attrazione di un maggior numero di utenti attraverso la promozione
   di servizi e funzioni per la generazione di nuovi contenuti;

-  L’esistenza di vantaggi economici indiretti derivanti dallo
   sfruttamento delle nuove capacità online e dalla redistribuzione dei
   materiali prodotti dagli utenti.

In conclusione si può affermare che i principali effetti positivi del
modello “a valorizzazione culturale” per i *Servizi digitali per la
creazione di contenuti* sono rappresentati dall’aumento del pubblico che
accede ai contenuti artistici e culturali, dalla maggior accessibilità
dei medesimi (molte istituzioni espongono quote minime dei propri
patrimoni) e dalle esternalità positive delle azioni di marketing e
comunicazione godute dagli istituti culturali. Sotto questo profilo,
appare necessario valutare con attenzione la scelta di affidare tali
modalità di valorizzazione esclusivamente alle piattaforme delle grandi
aziende cosiddette “over the top”, molto performanti sul piano
tecnologico ma altrettanto opache per quanto riguarda i modelli di
gestione collegati [1]_ e per la forte intermediazione che esercitano
tra l’istituzione che le utilizza e gli utenti; la “visibilità” non può
essere infatti assunta come unico ritorno per l’amministrazione
pubblica.

Nella prospettiva del visitatore/utente, lo sviluppo e la promozione di
servizi che coinvolgano gli utenti nella produzione di contenuti
migliora l’esperienza di visita e intensifica il rapporto con le
istituzioni, mettendo a disposizione servizi complementari
all’esperienza fisica di visita, che valorizzano la proattività e la
capacità generativa del pubblico.

.. [1]
    Del tutto sconosciuti sono i ricavi che vengono generati dalla
   monetizzazione dei dati degli utenti operate dalle società cosiddette
   Big Tech.
