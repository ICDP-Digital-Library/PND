5.4. Processo 4 – *User journey* nei luoghi della cultura.
==========================================================

Per quanto attiene invece ai *Processi di gestione dello user journey,*
non è possibile descrivere tutti i modelli di gestione associabili,
considerando l’eterogeneità dei luoghi della cultura, la varietà dei
servizi erogabili e le diverse conoscenze sottostanti; inoltre, come
ricordato in precedenza, il presente documento si focalizza sui processi
e servizi che attengono alla valorizzazione dei dati.

Volendo comunque schematizzare, le principali modalità di erogazione dei
servizi digitali che attengono allo *user journey* sono:

-  Gestione internalizzata (*in-house*) con piattaforme e prodotti
   tecnologici personalizzati (*custom*): questa modalità è adottata
   dagli istituti autonomi che possono assicurare la sostenibilità
   temporale delle piattaforme prescelte attraverso l’incasso diretto
   degli introiti dei servizi. I limiti di tale soluzione sono la celere
   obsolescenza delle tecnologie adottate e la forte dipendenza dagli
   operatori economici che le supportano;

-  Gestione internalizzata (*in-house*) con piattaforme e prodotti
   tecnologici di mercato: l’utilizzo di soluzioni tecnologiche di
   mercato riduce il rischio di obsolescenza dal momento che si può
   beneficiare dell’aggiornamento dei prodotti garantiti dalle aziende
   produttrici; in questo caso vanno ponderati attentamente i contratti
   di acquisizione delle diverse soluzioni in relazione ai costi di
   rinnovo delle licenze e di aggiornamento dei prodotti. Per tale
   motivo questa soluzione sembrerebbe particolarmente adeguata allo
   sviluppo di soluzioni centralizzate sviluppate per aggregare i luoghi
   della cultura più piccoli, che diversamente non avrebbero la
   possibilità di garantire autonomamente un livello adeguato dei
   servizi digitali per lo *user journey*;

-  Gestione esternalizzata attraverso acquisto di servizi SaaS
   (*Software as a Service*\  [1]_): questa soluzione, adatta ai servizi
   che hanno raggiunto un sufficiente livello di standardizzazione,
   garantisce la chiarezza della pianificazione degli investimenti e dei
   costi di gestione, il costante aggiornamento tecnologico del
   servizio, l’esternalizzazione tramite *cloud* delle dotazioni
   infrastrutturali. Optando per questa modalità è necessario soppesare
   con estrema attenzione il livello di integrazione delle singole
   soluzioni rispetto all’insieme dei servizi necessari, la portabilità
   dei dati qualora cambi il gestore del servizio e, soprattutto, le
   politiche e le condizioni di trattamento dei dati personali attuate
   dal fornitore;

-  Gestione attraverso accordi di partenariato pubblico-privato:
   rappresenta l’evoluzione dei sistemi di concessione in essere presso
   molti luoghi della cultura, che dovranno includere anche l’erogazione
   di servizi digitali per gli utenti. Particolarmente interessante in
   tal senso è la possibilità di sviluppare partenariati per
   l’innovazione [2]_.

.. [1]
    È un modello di servizio del software applicativo dove un produttore
   di software sviluppa, opera (direttamente o tramite terze parti) e
   gestisce un’applicazione web. Con l’utilizzo di SaaS, il software
   utilizzato non è installato localmente, ma viene messo a disposizione
   dei clienti tramite una connessione Internet.

.. [2]
    Cfr. art. 65 del Codice dei contratti pubblici: “\ \ *1. Le
   amministrazioni aggiudicatrici e gli enti aggiudicatori possono
   ricorrere ai partenariati per l'innovazione nelle ipotesi in cui
   l'esigenza di sviluppare prodotti, servizi o lavori innovativi e di
   acquistare successivamente le forniture, i servizi o i lavori che ne
   risultano non può, in base a una motivata determinazione, essere
   soddisfatta ricorrendo a soluzioni già disponibili sul mercato, a
   condizione che le forniture, servizi o lavori che ne risultano,
   corrispondano ai livelli di prestazioni e ai costi massimi concordati
   tra le stazioni appaltanti e i partecipanti*\ \ ”.
