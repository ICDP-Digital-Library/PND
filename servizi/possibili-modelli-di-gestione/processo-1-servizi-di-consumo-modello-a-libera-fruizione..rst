5.1. Processo 1 – Servizi di consumo – Modello a libera fruizione. 
===================================================================

Nel corso degli ultimi anni numerose istituzioni culturali in ogni parte
del mondo hanno promosso la libera fruizione dei propri contenuti
digitali, consentendone la consultazione, navigazione e talvolta il
download, per garantirne la piena accessibilità, promuoverne la
conoscenza e incoraggiare le pratiche di condivisione attiva dei
patrimoni culturali.

Per quanto riguarda le specifiche discipline d’uso si rimanda
direttamente al Quadro sinottico U1-U5 contenuto nell’allegato *Linee
guida per l’acquisizione, la circolazione e il riuso delle riproduzioni
dei beni culturali in ambiente digitale*, in cui sono riportate le
discipline applicabili in relazione alle tipologie d’uso in caso di una
riproduzione fedele (digitalizzazione) di bene culturale pubblico in
pubblico dominio.

Inoltre, si fa riferimento ai capitoli 4 e 5 del medesimo allegato per
gli aspetti riguardanti l’adozione dei principi per il riuso di dati e
contenuti digitali e le modalità di pubblicazione online delle
riproduzioni digitali e di scelta delle licenze d’uso (cfr. MiC
Standard, BY NC [1]_).

Ciò premesso, il modello della **“libera fruizione”** è il più
appropriato per la gestione dei *Servizi digitali di consumo*, in
funzione degli scopi istituzionali di apertura inclusiva e di libero
accesso ai contenuti messi a disposizione degli utenti dai luoghi della
cultura. In questo caso il concetto di “libera fruizione” è da
intendersi come accesso libero e gratuito, che prevede la possibilità di
riutilizzare i contenuti digitali per fini non direttamente commerciali
(a differenza di quanto avviene con il modello “Open Access” che invece
lo consente [2]_), in coerenza con le disposizioni normative in
materia [3]_.

La capacità di garantire un accesso esteso e libero a tutti gli utenti
implica l’impossibilità di raggiungere un’autonoma sostenibilità
economica per questo cluster di servizi, che non generano alcun ricavo.
Il criterio di valutazione applicabile deve essere il medesimo impiegato
nei modelli gestionali dei servizi pubblici d’utilità sociale:
trattandosi di un servizio pubblico grazie al quale i luoghi della
cultura consentono, accrescono e promuovono la fruizione del patrimonio
culturale digitale, la sostenibilità economica va ricercata tra i
modelli di gestione per tipologia di servizi delineati nella Tabella 5.

Tuttavia, dal punto di vista della convenienza economica, è stato
riscontrato che spesso le entrate derivanti dalla vendita delle
riproduzioni o dall’incasso dei canoni applicati sul riuso commerciale
delle stesse sono irrisorie e quasi sempre inferiori agli effettivi
(basti pensare al personale interno) costi di erogazione *in house* del
servizio e/o di gestione amministrativa delle procedure di affidamento
della concessione. Per contro gli istituti che hanno adottato un
approccio aperto godono di importanti benefici in termini di marketing,
comunicazione, promozione commerciale, afflusso ed engagement dei
visitatori e, in generale, di maggiore capacità di attrarre
finanziamenti pubblici e privati.

Vanno pertanto considerati con attenzione i ritorni *non economici* e
*indiretti* (il cui valore monetario, almeno in parte, può essere
puntualmente stimato ricorrendo alle metodologie impiegate nella
valutazione dei progetti ad alto impatto sociale e in generale
nell’\ *impact investing*) associabili all’applicazione del modello a
libera fruizione per la gestione dei *Servizi digitali di consumo*:

-  Conseguimento degli obiettivi di democratizzazione e inclusione
   sociale e piena attuazione del mandato costituzionale a fornire il
   più ampio accesso possibile al patrimonio;

-  Ottenimento di cospicui risparmi sui costi associati ai diritti e
   alle spese generali di gestione delle riproduzioni, consentendo agli
   istituti di reimpiegare il personale in attività più consone alle
   missioni istituzionali, con funzioni organizzative di
   digitalizzazione e gestione delle immagini più efficienti e meno
   costose;

-  Rafforzamento del *brand*, creando un’immagine positiva delle
   istituzioni culturali presso i pubblici, i media nazionali e
   internazionali e le industrie creative (benefici reputazionali);

-  Possibilità di incrementare la vendita complessiva di immagini,
   attraverso una maggiore diffusione e consapevolezza del patrimonio
   culturale digitalizzato;

-  Possibilità di accesso a progetti di sponsorizzazione e partenariato
   *in cash* e *in kind* più convenienti per gli enti;

-  Capacità di stimolare nuove professioni creative con il patrimonio
   reso pubblico (effetto di promozione/esposizione delle istituzioni
   culturali su vasta scala).

Si può pertanto affermare che promuovendo la ricerca, le attività
educative e creative, la libera fruizione del patrimonio culturale
digitale valorizza le missioni delle istituzioni culturali ed aumenta
notevolmente la conoscenza e la consapevolezza del valore delle loro
collezioni, consentendo di ottimizzare e ridurre gli attuali oneri
gestionali.

.. [1]
    Etichetta che sintetizza il contenuto delle norme vigenti in materia
   di riproduzione di beni culturali pubblici nell’ambito dell’attività
   di pubblicazione in rete di immagini promossa dal Ministero.
   L’associazione di questa etichetta all’immagine di un bene culturale
   statale in pubblico dominio indica che la divulgazione dell’immagine
   è libera per fini diversi dal lucro, e quindi “per finalità di
   studio, ricerca, libera manifestazione del pensiero o espressione
   creativa, promozione della conoscenza del patrimonio culturale” ai
   sensi dell’art. 108, comma 3-bis del Codice dei beni culturali.

.. [2]
    Per *Open Access* o “accesso aperto” si intende l’accesso libero e
   senza barriere al sapere scientifico, come dichiara nel 2002 la
   *Budapest Open Access Initiative*, i cui principi sono stati in
   seguito riaffermati dalla *Berlin Declaration on open access to
   knowledge in the Sciences and Humanities.*

.. [3]
    Cfr. art. 108, comma 3-bis del Codice dei beni culturali.
