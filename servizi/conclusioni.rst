**Conclusioni**
===============

Il presente documento è aperto e suscettibile di successive
integrazioni; non si tratta di una prescrizione mandatoria ma di uno
strumento conoscitivo propedeutico alla definizione di un quadro
informativo completo e aggiornato, capace di orientare e supportare i
processi decisionali dei luoghi della cultura, in un campo fortemente
condizionato dal loro attuale grado di maturità digitale. In tal senso
la lettura di questo testo è logicamente correlata all’esame del
documento dedicato alla sua valutazione: l’elemento fondamentale del
processo di design dei servizi è infatti costituito dalla capacità di
analizzare il proprio livello di maturità digitale, che rappresenta la
base conoscitiva su cui fondare l’intero progetto di trasformazione
digitale ed implementare le strategie e le azioni del PND.

La valutazione del grado di maturità digitale (*maturity assessment*) –
che costituisce l'oggetto principale delle Linee guida “Introduzione
alla metodologia per la valutazione della maturità digitale degli
istituti culturali” – consente infatti di saggiare e misurare le proprie
forze iniziali (tecnologie, risorse, persone), comprendere il gap da
colmare, predeterminare gli obiettivi, gli investimenti e i tempi
necessari per allinearsi agli standard settoriali, monitorare i livelli
di attuazione delle misure proposte e ottenere dati quantitativi e
qualitativi sugli stati di avanzamento e sulla qualità gestionale dei
processi di transizione digitale.

In tal senso, sebbene questo documento richieda un innegabile sforzo
ermeneutico, ha l’obiettivo di chiarire le istanze più urgenti,
assistendo i luoghi della cultura nell’assunzione di svariate scelte
strategiche: quando e perché esternalizzare lo sviluppo di un servizio
digitale, quale parte del budget destinare all'innovazione tecnologica,
se e perché le tecnologie open source sono preferibili rispetto a quelle
chiuse, se e perché le soluzioni SaaS (*Software as a Service*) sono
preferibili rispetto all'implementazione di sistema proprietari, etc.
suggerendo progetti, soluzioni tecnologiche e modelli gestionali che
comportano capacità di investimento diverse (basse/medie/alte in
funzione del grado di complessità tecnologica misurato in euro investiti
e tempi di implementazione) e presuppongono la disponibilità di
competenze interne minime, in assenza delle quali sono preferibili
alternative fondate su processi aggregativi e cooperativi che
valorizzino le missioni istituzionali e i principi dei servizi di
pubblica utilità.
