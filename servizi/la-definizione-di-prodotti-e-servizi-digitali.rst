**La definizione di prodotti e servizi digitali**
=================================================

Per migliorare e innovare la gestione del patrimonio digitale, oggi
basata precipuamente sull’offerta di prodotti (ovvero di risorse
digitali corrispondenti a riproduzioni di beni culturali fisici), va
intrapreso un percorso sfidante di design dei servizi e dei modelli per
la creazione di valore culturale, sociale ed economico.

Per condurre quest’operazione in modo efficace ed efficiente si
presentano **tre diverse classificazioni integrative,** per la
definizione dei prodotti realizzabili e dei servizi erogabili in formato
digitale, basati su i dati e sulle risorse digitali del patrimonio
culturale, ovvero:

-  Una **classificazione per cluster di servizi**, definiti sulla base
   di un approccio metodologico funzionale alle attività e agli
   obiettivi proposti nel PND [1]_:

1. **Servizi digitali di consumo** (servizi *con* i dati): afferiscono
   alle funzioni di ricerca e condivisione delle informazioni
   disponibili in formato digitale dal lato della “fruizione” (perciò
   sono definiti “di consumo”), prevedendo cioè la possibilità per gli
   utenti di accedere ai contenuti presenti nella piattaforma.

2. **Servizi digitali per la creazione di contenuti** (servizi *con* i
   dati): afferiscono alle funzioni di ricerca e condivisione delle
   informazioni disponibili in formato digitale dal lato della
   “creazione”, prevedendo cioè la possibilità per gli utenti di formare
   e condividere contenuti propri.

3. **Prodotti e servizi digitali a valore aggiunto** (prodotti e servizi
   *sui* dati): contenuti digitali rielaborati con un valore aggiunto
   che possono sostanziarsi in forme diverse; questa categoria include
   infatti sia le banche dati che i prodotti, fisici e digitali,
   elaborati per finalità espositive, educative, editoriali o
   commerciali.

4. **Servizi digitali per la gestione** (servizi *a lato* *dei* dati):
   includono i servizi dedicati alla gestione del patrimonio, delle
   attività istituzionali e funzionali alle attività di fruizione dei
   luoghi della cultura (prenotazione, ticketing, pagamenti,
   segnalazioni, etc.).

   -  Una **classificazione per target**, che definiscono la
      composizione della domanda nel mercato dei servigi digitali:

1. **Servizi Business-to-Institutions (B2I):** destinati sia ad enti
   pubblici (Istituzioni pubbliche, Enti di formazione pubblici, Enti
   culturali pubblici) che privati senza fine di lucro (Enti di
   formazione privati, Enti culturali privati);

2. **Servizi Business-to-Business (B2B):** rivolti ad imprese,
   professionisti, enti del terzo settore;

3. **Servizi Business-to-Consumer (B2C):** progettati per i singoli
   utenti privati potenzialmente interessati.

   -  Una **classificazione per livello di complessità della tecnologia
      sottostante**, partendo dall’assunto che gli istituti intenzionati
      a usufruire/offrire i prodotti/servizi descritti dovranno dotarsi
      di tecnologie fondamentali [2]_ e del relativo know-how, che
      comprende le competenze digitali; va per altro premesso che lo
      schema di classificazione opera di necessità attribuzioni
      arbitrarie, dettate dall’esigenza di creare cluster omogenei:
      molte delle tecnologie citate possono infatti essere
      sviluppate/utilizzate con livelli di complessità variabile, non
      essendo di per sé semplici o raffinate: a titolo esemplificativo
      un CRM semplice può essere realizzato in autonomia tramite delle
      macro Excel, uno medio con una soluzione SaaS come Hubsoft, uno
      complesso con una soluzione SaaS come Sharepoint o Salesforce.

Ciò premesso i livelli sono i seguenti:

1. **Servizi a basso impatto tecnologico**: servizi che richiedono una
   base tecnologica elementare (a titolo esemplificativo e non esaustivo
   le tecnologie del web 2.0, i database relazionali e non relazionali,
   i sistemi di restituzione basati su query full text, la produzione di
   open data fino al livello 3 [3]_, i CMS [4]_, i social network, l’uso
   di newsletter, etc.);

2. **Servizi a medio impatto tecnologico**: servizi che necessitano di
   una base tecnologica di livello medio (a titolo esemplificativo e non
   esaustivo le tecnologie per la produzione di open data di livello 4,
   l’interoperabilità attraverso web service, i CRM [5]_, i tour
   virtuali non interattivi, le soluzioni di e-commerce, i GIS, etc.);

3. **Servizi ad alto impatto tecnologico**: servizi che esigono una base
   tecnologica complessa (a titolo esemplificativo e non esaustivo le
   tecnologie del web semantico, le tecnologie del Web 3.0 e del
   metaverso, l’interoperabilità attraverso API, le architetture
   applicative a microservizi, la produzione di open data di livello 5,
   i sistemi di restituzione basati su motori semantici, la realtà
   aumentata, le soluzioni di digitalizzazione e rendering di contenuto,
   le soluzioni per la gestione del processo dei dati - ETL, Data
   Leanage, le soluzioni di analisi dei dati basate sull’intelligenza
   artificiale, l’automazione dei processi, etc.).

Nella progettazione dei servizi digitali sarà necessario valutare
attentamente sia i target di riferimento - al fine di individuare il più
corretto modello di gestione - sia il grado di maturità digitale
dell’ente, per comprendere il livello tecnologico minimo che il luogo
della cultura deve presidiare per poter erogare il servizio nel tempo.

Nei paragrafi successivi (§ 4.1, 4.2, 4.3 e 4.4) vengono forniti
maggiori dettagli sui prodotti realizzabili e i servizi erogabili in
formato digitale, sviluppati a partire dalla prima delle tre diverse
classificazioni sopracitate.

Nel capitolo seguente (§ 5 “Modelli di gestione”), invece, viene
presentata l’analisi dettagliata dei modelli di gestione e delle
modalità di fruizione per ciascun cluster di prodotti e servizi.

.. toctree::
  :maxdepth: 3
  :caption: Indice dei contenuti

  la-definizione-di-prodotti-e-servizi-digitali/servizi-digitali-di-consumo.rst
  la-definizione-di-prodotti-e-servizi-digitali/servizi-digitali-per-la-creazione-di-contenuti.rst
  la-definizione-di-prodotti-e-servizi-digitali/prodotti-e-servizi-a-valore-aggiunto.rst
  la-definizione-di-prodotti-e-servizi-digitali/servizi-digitali-per-la-gestione.rst

.. [1]
    L’approccio metodologico adottato è funzionale alle attività e agli
   obiettivi preposti: non si tratta di una mappatura statica
   predefinita, ma di una configurazione relativa e soggettiva,
   elaborata in funzione della tassonomia dei beni culturali condivisa
   con il team di lavoro della Digital Library; è uno degli approcci
   adottabili in fase di classificazione ed è coerente con le finalità
   di valorizzazione promosse dal MiC.

.. [2]
    Considerata la rapidità del progresso tecnologico, le soluzioni
   citate sono parziali e in continuo aggiornamento; è quindi opportuno
   monitorare costantemente le nuove tendenze tecnologiche.

.. [3]
    Il modello per la produzione e gestione dei dati di tipo aperto,
   delineato da AGID nelle *Linee guida nazionali per la valorizzazione
   del patrimonio informativo pubblico* (2014), consiste in 5 livelli
   crescenti di qualità degli open data. Cfr.
   https://docs.italia.it/italia/daf/lg-patrimonio-pubblico/it/stabile/modellodati.html#id3).

.. [4]
    CMS è l’acronimo di *Content Management System*, ovvero sistema di
   gestione dei contenuti. I CMS, come ad esempio Wordpress, hanno il
   compito di facilitare la gestione dei contenuti di siti web,
   svincolando il webmaster da conoscenze tecniche specifiche di
   programmazione Web. Un’azienda può quindi utilizzare un CMS per
   creare e modificare i contenuti del proprio sito web attraverso
   un’interfaccia appositamente progettata per la gestione di contenuti.

.. [5]
    CRM è l’acronimo di *Customer Relationship Management*, ovvero
   gestione delle relazioni con i clienti. I CRM sono software per la
   gestione centralizzata delle informazioni sui clienti, che aiutano
   un’azienda nell’acquisizione di nuovi clienti e nella gestione dei
   clienti già acquisiti. I CRM moderni offrono inoltre la possibilità
   di seguire l’intera catena di valore, dal fornitore ai partner e
   collaboratori, fino ai clienti e agli altri stakeholders.
