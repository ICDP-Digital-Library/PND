**Introduzione**
================

Il presente documento individua e descrive le tassonomie e le mappature
dei prodotti e dei servizi digitali menzionate nel Piano nazionale di
digitalizzazione del patrimonio culturale (PND), al fine di ordinare i
concetti per tipologie “di senso” e orientare il lettore.

Il documento illustra tre ambiti principali, tra loro interrelati:

1) L’individuazione dei prodotti realizzabili e dei servizi erogabili a
   partire dalla messa a disposizione di risorse e contenuti digitali
   del patrimonio culturale (§ 4 “Prodotti e servizi”),

2) La definizione dei processi *end-to-end* ad essi sottesi (§ 3
   “Processi end-to-end”),

3) L’analisi dei modelli di gestione applicabili per la creazione di
   valore culturale, sociale ed economico (§ 5 “Modelli di gestione”).

L’obiettivo è fornire agli istituti culturali una base conoscitiva per
comprendere i pro e i contro delle soluzioni adottabili, dacché le
scelte debbono essere effettuate in funzione del grado di maturità
digitale [1]_ e dopo aver attentamente valutato alcuni aspetti-chiave
(es. target utenti e profilazione audience, base dati a disposizione,
budget minimo, competenze interne, etc.).

Nello specifico, per la mappatura dei processi *end-to-end* il documento
si focalizza su tutti i processi attinenti alle funzioni e alle azioni
di condivisione e utilizzo di contenuti digitali da parte dei luoghi
della cultura: poiché il documento con le linee guida è un allegato del
PND – e ne costituisce parte integrante – l’oggetto primario è il
**patrimonio culturale digitale** e, in particolare, la sua
valorizzazione mediante la definizione di un sistema di riferimento
comprendente prodotti e servizi digitali, processi e modelli di
gestione.

Il documento illustra pertanto gli strumenti fondamentali per
classificare i servizi digitali, comprenderne i processi sottostanti e
sperimentare i relativi modelli di gestione, al fine di guidare la
progettualità degli istituti; nel quadro della ricerca di una
sostenibilità operativa raggiungibile a livello nazionale, risulta
cruciale la possibilità-necessità di “fare sistema” adottando strategie
comuni o comunque confrontabili.

**
**

.. [1]
    Cfr. “Introduzione alla metodologia per la valutazione della
   maturità digitale degli istituti culturali”, allegato tecnico n. 5
   del PND.
