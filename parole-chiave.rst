Parole chiave
=============

**Accessibilità**

Il tema dell’accessibilità, spesso declinato al solo superamento delle
barriere architettoniche, cognitive e sensoriali dei luoghi della
cultura e dei beni culturali materiali e immateriali, nel contesto del
PND è affrontato nella molteplicità delle relazioni che connettono le
persone con il patrimonio culturale nella sua multidimensionalità, e
nelle molteplici modulazioni che queste relazioni mettono in campo
(Cetorelli et al., 2017). In questo senso, il concetto di accessibilità
diffusa riguarda: la fruizione del patrimonio culturale pubblico e
privato - senza dislivelli sociali e marginalità territoriali; il
superamento delle barriere linguistiche e del divario scolastico; il
coinvolgimento di diverse fasce di pubblico e target generazionali e
multiculturali; l’uso da parte di persone con esigenze di accesso
specifiche; la disponibilità di risorse culturali; l’uso e
l’accessibilità a lungo termine degli oggetti digitali attraverso
l’adozione di nuove strategie di conservazione (approccio cloud);
un’adeguata metadatazione attraverso protocolli standard rilasciati in
formato aperto.

**Application Programming Interface (API)**

Un'interfaccia di programmazione delle applicazioni (API) è un insieme
di protocolli, funzioni e/o comandi che i programmatori usano per
facilitare l'interazione tra servizi e software distinti; sono dunque
interfacce con cui la macchina si relaziona. Le API permettono a un
servizio software di accedere ai dati di un altro servizio software
senza che lo sviluppatore debba sapere come funziona l'altro servizio; a
livello tecnico, esse permettono ad agenti eterogenei di accedere
dinamicamente e riutilizzare gli stessi set di dati e flussi di lavoro
standardizzati. Attraverso le API i dati possono dunque essere
interrogati, estratti, scambiati, arricchiti; integrare e diffondere la
conoscenza, invece di limitarsi a catturarla e incapsularla, è
l’obiettivo dei moderni sistemi informativi culturali. Questo
cambiamento tecnico e intellettuale può essere visto come la "svolta
infrastrutturale" nelle *Digital humanities* (Tasovac et al., 2015) e
della trasformazione digitale.

**Big Data**

I *big data* sono una combinazione di dati strutturati, semi strutturati
e non strutturati; possono essere descritti con tre caratteristiche
principali:

-  Un grande volume di dati distribuiti in diversi ambienti.

-  Un'ampia varietà di tipologie di dati.

-  La velocità con cui molti dati vengono generati, raccolti ed
   elaborati.

Il passaggio da un web informativo a un web più profondamente
interconnesso e il conseguente emergere di una grande quantità di dati
senza precedenti spesso non strutturati, stanno trasformando il modo in
cui creiamo, interpretiamo, valorizziamo, gestiamo, analizziamo e
visualizziamo le risorse digitali e di conseguenza anche le risorse e
informazioni e contenuti inerenti al patrimonio culturale (Rojas, 2017 e
Jocker, 2016). La grande quantità di dati sta rimodellando i modi in cui
le istituzioni della cultura selezionano i materiali da raccogliere,
conservare e condividere nell'interesse pubblico e quali futuri vengono
creati attraverso queste pratiche di raccolta.

La crescente trasformazione digitale, unita all'evoluzione tecnologica e
allo sviluppo della potenza computazionale, sta plasmando una società
cibernetica i cui meccanismi di lavoro sono basati sulla produzione,
l'impiego e lo sfruttamento di grandi dati (Kaplan, 2015). Per ciò che
concerne i dati della cultura, tuttavia, la nozione di *big data* è
ancora nella sua fase embrionale, e solo negli ultimi anni, si è
iniziato a indagare, esplorare e sperimentare l'impiego e lo
sfruttamento dei big data e a comprendere le possibili forme di
collaborazione e di opportunità basate su di essi. L’uso dei big data
all’interno dell’ecosistema della cultura può dare gli strumenti per
capire alcune tendenze per cogliere le opportunità di intercettare nuovi
pubblici e ottimizzare la pianificazione di progetti facilitando forme
di accessibilità. L’analisi dei big data può prevedere le esigenze
future e innovative per la creazione di valore del patrimonio e la
partecipazione sociale attiva.

**Cloud**

La tecnologia cloud è una soluzione informatica che permette di gestire
e processare dati contenuti su richiesta in server remoti. L'espressione
cloud computing si riferisce a un nuovo paradigma per la fornitura di
infrastrutture informatiche e di architettura di sistemi basati su
servizi che può essere alla base dell’ecosistema digitale della cultura
(Regalado, 2011). Questa tecnologia comporta lo spostamento della
localizzazione di infrastrutture nella rete con l'obiettivo di aumentare
la sostenibilità e ridurre i costi per la gestione delle risorse
hardware e software, permettendo dunque non solo di accogliere gli
oggetti digitali ma di metterli anche in relazione. Cloud può essere
tradotto dall’inglese come “nuvola” ed è un modo per poter accedere ai
dati molto conveniente, su cui si possono basare risorse di computing
configurabili e protocolli di rete, applicazioni e servizi; può essere
fornito rapidamente e rilasciato con il minimo sforzo di gestione o
interazione dal provider (Mulligan, 2019). In coerenza con gli obiettivi
del Piano nazionale di ripresa e resilienza, è stata elaborata dal
Dipartimento per la trasformazione digitale e dall'Agenzia per la
cybersicurezza nazionale (ACN) la Strategia Cloud Italia
(https://innovazione.gov.it/dipartimento/focus/strategia-cloud-italia/).
Tale strategia, che ha avviato la migrazione dei dati della Pubblica
Amministrazione verso il cloud dei dati nazionale e i servizi digitali,
risponde a tre sfide principali: 1. assicurare l’autonomia tecnologica
del Paese; 2. garantire il controllo sui dati; 3. aumentare la
resilienza dei servizi digitali.

**Co-creazione**

Con il termine “co-creazione” si intende un’attività di progettazione
partecipativa, in cui rientrano anche la “co-produzione” e il
“co-design”. Non vi è una definizione chiara e univoca di tale termine,
sia perché è spesso usato in contesti e discipline differenti, sia
perché afferisce al concetto di progettazione partecipativa che fa uso
di termini interscambiabili o correlati. Alcuni autori hanno
identificato la co-creazione come la composizione di co-produzione e
co-progettazione, mentre altri hanno indicato la co-creazione come un
particolare caso di co-progettazione. (Dudau et al., 2019, Grönroos
2011, Sanders 2008).

Nel contesto del PND, ci si riferisce al processo di co-creazione che si
basa sul coinvolgimento attivo degli utenti finali nelle diverse fasi
del processo produttivo di un servizio. Si tratta di una “cultura
partecipativa” (Uricchio, 2004) in cui il processo di diffondere,
condividere e mettere in relazione contenuti è reso possibile
dall’attuale rivoluzione digitale e diffusione transmediale (video
games, Internet, piattaforme mobile, social networks, etc.), secondo un
modello di produzione di contenuti orizzontale e dominato dalle “user
generated stories”.

**Crowdsourcing**

Il neologismo, *crowdsourcing*, è stato introdotto nel 2005 e deriva
dalle parole inglesi, *crowd* (folla) e *outsourcing* (appalto a terzi),
identificando una richiesta aperta di collaborazione a progetti
attraverso Internet. Questa pratica collaborativa, oltre ad ottimizzare
i costi di produzione, crea meno separazione fra chi è un professionista
e chi non lo è. In questo quadro sono state sviluppate diverse
piattaforme e progetti che hanno permesso di contribuire alla
costruzione di contenuti in rete da parte degli stessi utenti e, come
nel caso di Wikipedia, in vari ambiti della cultura. Il *crowdsourcing*
rappresenta uno strumento di partecipazione, e può essere un modo per
coinvolgere un pubblico più ampio in attività che sono state
tradizionalmente appannaggio degli esperti di settore (Van Hyning,
2019). Queste pratiche portano quindi a nuove modalità di interazione e
confronto con il patrimonio culturale e creano le possibilità di
apprendere e misurarsi in modo diverso da come siamo stati abituati,
coinvolgendo potenzialmente un pubblico più ampio. Infatti, diversi sono
i progetti provenienti dalle *Digital humanities* in cui compiti molto
complessi tradizionalmente svolti da studiosi, sono stati affidati a
persone non esperte, producendo così un cambio di approccio e di valore
ai documenti del patrimonio culturale. Un esempio può essere *Transcribe
Bentham* (http://transcribe-bentham.ucl.ac.uk/td/Transcribe_Bentham), il
progetto sviluppato presso l'University College London (UCL) sui
manoscritti del filosofo inglese, per il quale è stata richiesta la
collaborazione degli utenti nella correzione delle trascrizioni prodotte
attraverso l’ausilio di software HTR (vedi voce). Un prerequisito
fondamentale per il *crowdsourcing* è inoltre l'uso del formato della
“chiamata aperta” per richiedere il lavoro di una rete di collaboratori.
In questi progetti, le istituzioni sono obbligate a trovare una chiave
interpretativa completamente diversa di fruizione del patrimonio
culturale, in cui l’utente diventa protagonista della stessa
trasmissione culturale.

**Cultura digitale**

Il termine “cultura” può essere interpretato in diversi modi e assume
diversi significati in base al contesto d’utilizzo. Dal latino colere,
“coltivare”, declinato nel participio futuro della lingua latina, per
intendere “ciò che diviene”, in senso ampio con la parola “cultura” si
intende l’insieme di comportamenti, conoscenze, norme, sistemi di
valori, meccanismi di controllo che una società, in tutte le sue
componenti, mette in opera per sopravvivere e/o per vivere meglio.

Nella sua declinazione digitale, si intende il corpus delle conoscenze e
competenze di natura digitale fruite attraverso il Web, la cui
accessibilità è strettamente legata alla pervasività delle nuove
tecnologie nella società. La cultura digitale comincia a prendere forma
a partire dagli anni Sessanta del XX secolo, quando negli Stati Uniti si
avviano i primi progetti relativi alla rete internet. Il concetto si
sviluppa in relazione al diffondersi delle *Information and
Communication Technologies* (ICT), ovvero alla grande capacità di
processare dati e informazioni e alla capacità di muovere e relazionare
dati e informazioni attraverso la rete. La cultura digitale si
caratterizza per tre elementi: partecipazione, digitalizzazione e riuso
dell’informazione (Miller, 2020). Basata su rapporti decentrati dove la
trasmissione del sapere avviene nella forma della rete, essa appare come
un vero e proprio ecosistema, capace di riformulare i saperi del passato
e contemporaneamente di proiettarsi nel futuro; una ‘intelligenza
collettiva’ che può essere valorizzata grazie alle nuove tecnologie e ai
nuovi media (Lévy, 1996). La cultura digitale è anche connessa alla
necessità di preservare l’accessibilità ai diversi formati nel tempo,
soprattutto per quelli nativamente digitali, e per questo promuove
l’utilizzo di standard nella produzione e archiviazione dei contenuti.

**Data as a Service**

Il *Data as a Service* (DaaS) è un modello di fornitura e distribuzione
delle informazioni in cui i file di dati (inclusi testo, immagini, suoni
e video) sono resi disponibili agli utenti attraverso una rete,
tipicamente Internet. Il modello utilizza una tecnologia di base fondata
sul cloud che supporta i servizi Web e la SOA (architettura orientata ai
servizi). Le informazioni DaaS sono memorizzate nel cloud e accessibili
attraverso diversi dispositivi. Come tutte le tecnologie “\ *as a
service*\ ” (aaS), DaaS si basa sul concetto che il suo prodotto di dati
può essere fornito all'utente "su richiesta" (Agrawal et al., 2009).
L'architettura orientata ai servizi (SOA) e l'uso diffuso delle API
hanno reso irrilevante la piattaforma su cui risiedono i dati. Esempi di
DaaS includono a titolo esemplificativo i servizi di georeferenziazione,
che forniscono dati agli utenti.

**Dati aperti**

I dati o, altri tipi di contenuto, sono aperti se chiunque ha la libertà
di usarli, riutilizzarli e ridistribuirli – i dati sono soggetti solo al
requisito di attribuire e/o condividere. Questo significa, secondo la
*Open Knowledge Foundation*:

-  Disponibilità e accesso: i dati devono essere disponibili nel loro
   insieme e a non più di un costo di riproduzione ragionevole,
   preferibilmente scaricando su internet. I dati devono anche essere
   disponibili in una forma conveniente e modificabile.

-  Riutilizzo e ridistribuzione: i dati devono essere forniti a
   condizioni che consentano il riutilizzo e la ridistribuzione, inclusa
   la commistione con altri set di dati.

-  Partecipazione universale: tutti devono essere in grado di usare,
   riutilizzare e ridistribuire. non ci dovrebbero essere
   discriminazioni contro campi di attività o contro persone o gruppi.

Per esempio, restrizioni "non commerciali" che impedirebbero l'uso
"commerciale", o restrizioni d'uso per certi scopi (per esempio solo
nell'istruzione), non sono permesse (Ziegler, 2020).

**Digital Library**

Il termine “Digital Library”, utilizzato per la prima volta nel 1987, è
identificato con una molteplicità di definizioni e punti di vista. La
declinazione più usata di Digital Library è legata al dominio delle
biblioteche, ma sono comuni anche descrizioni che si riferiscono a
progetti dell’intero ecosistema GLAM (Galleries, Libraries, Archives and
Museums). Ci sono stati vari tentativi di giungere ad una visione
comune, uno tra questi è stato quello della Digital Library Federation
(DLF) nel 1998 (“*A working definition of digital library*\ ”), secondo
cui le Digital Library sono organizzazioni che forniscono risorse,
incluso il personale specializzato, per selezionare, strutturare,
offrire accesso, interpretare, distribuire, preservare l’integrità e
assicurare la persistenza nel tempo delle collezioni di oggetti
digitali, in modo che siano facilmente disponibili per l’uso e fruibili
all’esterno da parte di un insieme di comunità.

Questa definizione si è arricchita di nuovi significati con la
successiva evoluzione del web e dei cambiamenti tecnologici, dominati
dalle relazioni semantiche, dall’interoperabilità e dal riutilizzo delle
risorse digitali (Salarelli e Tammaro, 2006).

Nelle varie accezioni, si identifica con *Digital library* il progetto
*World Digital Library* della *Library of Congress*: le cui collezioni
includono varie tipologie di beni traversali all’universo GLAM. In
questo contesto si condivide il significato di Digital Library che si
riferisce ad una struttura unica e coerente, in cui le risorse digitali
sono messe in relazione fra loro in base all’ambito di appartenenza
(biblioteche, archivi, musei), alla tipologia di formati (es. immagini,
testo, audio, etc.) e alla natura degli oggetti digitali (nativamente
digitali o risultati di campagne di digitalizzazione). Questa
declinazione di Digital Library supera il concetto di “teca digitale”,
visto come un aggregatore di risorse, per abbracciare quello di
ecosistema governato da relazioni semantiche, cross-disciplinarietà,
interscambio e relazioni, sia fra le risorse stesse, sia fra le risorse
e gli utenti finali.

**Disintermediazione**

La rivoluzione digitale ha cambiato radicalmente le modalità di
diffusione, fruizione e condivisione della cultura. Le nuove tecnologie
non hanno stravolto solo il ritmo della nostra vita quotidiana ma hanno
reso possibile la trasformazione del sapere. Ciò implica una diffusione
immediata dei contenuti, che sono potenzialmente infiniti, resi
disponibili a chiunque abbia accesso a una rete internet. In questo
ecosistema digitale la produzione culturale subisce una profonda
mutazione: non è più affidata a singoli centri, il cui compito è
assicurare la divulgazione di materiale scientificamente certo, ma entra
potenzialmente nella sfera di azione di ciascun individuo. Dopo il web
2.0, sviluppatosi a partire dai primi anni 2000, il concetto di
autorialità viene messo in discussione e chiunque può produrre e
pubblicare contenuti, rendendoli immediatamente accessibili a una
comunità di utenti non specialisti. Il mezzo tramite cui accediamo alla
fruizione e alla lettura di un bene culturale non è mai neutrale, ma è
il riflesso di una determinata cultura, che a sua volta influenza le
nostre modalità di apprendimento. Con l’introduzione dei *personal
computer* e, più avanti, della rete, ci siamo abituati a nuove
interfacce, nuove forme di documenti storici e nuovi meccanismi di
produzione e distribuzione, che stanno progressivamente sostituendo le
normali procedure degli enti e del mercato culturale. I nuovi canali
hanno portato al fenomeno della disintermediazione: dietro a questo
termine vi è l’idea che «gli strumenti di rete consentano agli utenti di
svolgere autonomamente tutta una serie di attività che normalmente
richiedevano figure di mediazione» (Roncaglia, 2010, p. 170).

**Ecosistema digitale**

Il termine ecosistema ha diversi significati a seconda delle
declinazioni d’uso. Si parla di ecosistema naturale in riferimento ad
una comunità che svolge interazioni, flussi e scambi in un equilibrio
dinamico e che si evolve continuamente nel contesto circostante. Tale
termine è spesso usato anche nella sua declinazione “digitale”, per
descrivere un fenomeno che si è avviato con le prime campagne di
digitalizzazione e che è esploso con lo sviluppo del Web 2.0, la
diffusione di dispositivi mobile e la cross-medialità (Marinelli, 2020).
Come in natura, anche nell’ecosistema digitale si creano “ambienti”
complessi in cui entità diverse tra loro per origine, struttura,
funzionamento e scopo, risultano interdipendenti all’interno di una
infrastruttura (organizzativa, logica o semantica). Caratteristiche
predominanti dell’ecosistema digitale sono (Rosati, 2010):

-  Le relazioni: all’interno di un ecosistema non è possibile concepire
   nessun item come entità a sé stante, ma come parte di un ambiente in
   cui ciascun elemento intrattiene molteplici rapporti con tutti gli
   altri e con l’utente.

-  Gli utenti: essi sono parte dell’ecosistema e contribuiscono
   attivamente alla sua costruzione o ri-mediazione. L’utente (sia esso
   autore, fruitore, produttore e/o consumatore), partecipa attivamente
   al processo produttivo stabilendo nuove relazioni fra items/contenuti
   (aggregatori, social network, etc.), suggerendo nuove proposte e
   collaborando al processo di produzione (wiki, blog, community, etc.).

-  L’architettura: essa è dinamica, aperta ed estendibile. Da un lato
   aggrega (o ri-aggrega) contenuti che fisicamente risiedono altrove e
   che sono stati concepiti in modo indipendente. Dall’altro, il ruolo
   attivo degli utenti-intermediari rende tale architettura
   continuamente in divenire, aperta a continue manipolazioni non
   prevedibili.

-  L’ibridazione: l’ecosistema accoglie differenti domini (fisico,
   digitale, misto), entità (informazioni, oggetti, persone) e media.

-  La dimensione orizzontale: in queste architetture, la dimensione
   orizzontale – ovvero la correlazione fra elementi - prevale su quella
   verticale, che invece fa riferimento alla subordinazione gerarchica
   fra gli oggetti propria delle tassonomie tradizionali. All’interno di
   questa struttura, aperta e mobile, i modelli gerarchici lasciano
   spazio alla correlazione spontanea, estemporanea e multidimensionale
   degli utenti-intermediari.

-  Il design dei processi: la progettazione non è più incentrata sul
   singolo elemento (contenuti, prodotti, servizi) ma sulla rete degli
   elementi.

All’interno dell’ecosistema digitale cambia il modo in cui le risorse
culturali vengono create, cercate, trovate, analizzate ed elaborate,
risultando sempre più disponibili in modalità “diffusa” e partecipata.
All’interno di questo scenario qualunque artefatto culturale (prodotto,
informazione, servizio) si muove all’interno di un sistema complesso in
cui ogni elemento intrattiene fitte relazioni con altri elementi del
sistema, e come tale è concepito e fruito, trasformando l’esperienza di
fruizione finale.

**Edutainment**

Il termine Edutainment, coniato nel 1973 dal documentarista Bob Heyman,
è un lemma composto dalla crasi di due sostantivi: *education*, che si
riferisce alla fase educativa e di apprendimento, ed *entertainment*,
che connota invece il carattere di divertimento e di svago (Cervellini
et al., 2011). Questo approccio è stato inizialmente utilizzato come
formula classica nella produzione di video-game educativi che si basano
sulle teorie dell'apprendimento. Il termine è stato in seguito declinato
nell’ambiente dell’educazione e considerato come un ramo dell’e-learning
che permetteva di apprendere nozioni scolastiche ed extrascolastiche in
modo ludico, attraverso contenuti formativi multimediali resi
disponibili attraverso supporti informatici (Valentino et al., 2004).
Nel corso dei decenni, per la duttilità che questo termine ha in
numerosi contesti d’utilizzo, vi sono state associate numerose altre
definizioni: a un primo accostamento al settore dell’educazione
scolastica è seguita l’estensione a ogni forma di intrattenimento che
abbia al contempo lo scopo di far acquisire conoscenza. Attualmente,
l’Edutainment si riferisce a tutte le attività volte a integrare due
obbiettivi della comunicazione culturale, quali “apprendimento” e
“divertimento” (Ippoliti et al., 2011, p.49), tra cui il patrimonio
culturale. Diverse Istituzioni museali e luoghi della cultura hanno
adottato il tema dell’Edutainment quale forma di intrattenimento ed
educazione, con l’obiettivo di promuovere una diversa forma di
partecipazione, basata sull’economia dell’esperienza, e stimolare la
fruizione da parte di pubblici eterogenei per età e formazione.

**Infosfera**

Col termine infosfera (“informazione” e “sfera”), nella filosofia
dell'informazione, si intende la globalità dello spazio delle
informazioni e di qualsiasi sistema in grado di interagire con esso;
l’habitat finale per la mente umana, generato dalle tecnologie digitali,
in cui gli utenti si trovano immersi e condizionati dalle logiche di
influenza degli algoritmi di funzionamento. Pertanto, essa include sia
il cyberspazio (Internet, telecomunicazioni digitali) sia i mass media
classici (Amicucci 2021, Peyron 2019).  

Il filosofo etico Luciano Floridi ha definito l'infosfera come "lo
spazio semantico costituito dalla totalità dei documenti, degli agenti e
delle loro operazioni", dove per "documenti" si intende qualsiasi tipo
di dato, informazione e conoscenza, codificata e attuata in qualsiasi
formato semiotico; per "agenti", qualsiasi sistema in grado di
interagire con un documento indipendente (ad esempio una persona,
un'organizzazione o un robot software sul web); per "operazioni"
qualsiasi tipo di azione, interazione e trasformazione che può essere
eseguita da un agente e che può essere presentata in un documento
(Floridi 2017, Floridi 2020).  

Secondo il filosofo Maurizio Ferraris l’infosfera è uno spazio di pura
informazione, ma questa non è che la minima parte di ciò che ci
circonda; l’infosfera poggia su una “docusfera”, ossia su documenti che
registrano le azioni umane senza necessariamente portare informazioni, e
quest’ultima a sua volta poggia su una biosfera, ossia sul mondo della
vita (Ferraris, 2021). Secondo questa visione, quella che noi
concepivamo come infosfera è in realtà una docusfera, cioè un gigantesco
oceano fatto di documenti e questi documenti sono l’accumulo di tutti
gli atti dell’umanità depositati nel web. La sfida che ci aspetta
nell’attuale processo di trasformazione digitale dei beni culturali non
sarà l’innovazione tecnologica ma la gestione della complessità, la
governance del digitale. 

**Knowledge as a Service**

Fornire i dati della conoscenza come servizio (KaaS), non è la stessa
cosa del Software come servizio (SaaS) anche se entrambi sono basati
sulla tecnologia cloud. KaaS fornisce la conoscenza giusta alla persona
giusta in un contesto preciso e al momento giusto tramite diversi
dispositivi. Il *cloud computing* fornisce risorse informatiche su
richiesta come servizio, consentendo un uso flessibile delle tecnologie
dell'informazione e, oltre ai tradizionali servizi di cloud computing
(software, piattaforma e infrastruttura come servizi), c'è un concetto
emergente che integra le organizzazioni della conoscenza e la gestione
della conoscenza attraverso tale tecnologia (Chrysikos e Ward, 2014).

**Licenza d’uso**

L’ultima fase della filiera di realizzazione di un oggetto digitale è la
sua pubblicazione e nel suo successivo riuso. Il modo in cui vengono
possiamo riutilizzare i dati vengono indicati dalle licenze. Le licenze
sono contratti che dichiarano i diritti di utilizzo che rimangono al
licenziatario e “concedono la facoltà di utilizzo di un’opera o di altri
materiali protetti” (Orlandi et al., 2021). Alcuni esempi di licenze
aperte sono: Creative Commons (CC), Open Government Licence (OGL), Open
Data Commons (ODC), Italian, Open Data License (IODL); un esempio di
licenza aperta a livello statale Ethalab è stata prodotta e distribuita
dal dipartimento interministeriale francese.

**Machine-to-machine**

L’espressione *machine-to-machine* è nata in campo industriale per
definire processi di controllo in cui le macchine aiutano a gestire le
attrezzature. In informatica, si intende una tecnologia che collega
dispositivi in rete per scambiare informazioni, eseguire azioni
automaticamente o fornire servizi (Verma et al., 2016).

**Maturità digitale**

La maturità digitale (*digital maturity*) è definita come “la capacità
di un’istituzione di utilizzare, gestire, creare e comprendere il
digitale, in modo contestuale (adatto al proprio ambiente e alle proprie
esigenze specifiche), olistico (che coinvolge la visione, la leadership,
il processo, la cultura e l’organizzazione) e propositivo (costantemente
allineato alla missione dell’istituzione)” (Finnis, 2020). Nel caso
specifico degli istituti culturali, la valutazione del grado di maturità
digitale (*maturity assessment*) consente di comprendere e misurare la
propria capacità digitale, stabilendo delle strategie e dei piani di
miglioramento in funzione degli obiettivi di trasformazione digitale.

**Modelli**

Il termine modello può assumere diversi significati a seconda del
contesto. I modelli possono essere: le strutture con cui si
rappresentano e si formalizzano, nell’ambiente digitale, gli oggetti del
patrimonio culturale nella loro riproduzione dall’analogico; il modo in
cui vengono ridisegnati nella struttura di un sistema più ampio delle
tecnologie che lo accompagnano nella realizzazione; i modelli di
fruizione che vengono offerti all’utente per coinvolgerli e catturarne
l’attenzione; i modelli gestionali del lavoro che richiedono competenze
trasversali e ibride (Faioli, 2018). Dunque, il concetto di modello può
essere declinato non soltanto per ciò che pertiene il digitale,
l’aspetto informatico o di scienze dell’informazione, ma anche per
quanto concerne l’organizzazione del lavoro, la formazione,
l’organizzazione della conoscenza e dei servizi creati agli utenti.

Nelle *Digital humanities*, il concetto di modellizzazione rappresenta
una delle attività principali di questo campo disciplinare e può essere
inteso come un processo creativo e di formalizzazione di un ragionamento
o di rappresentazione di un dominio di interesse (McCarty, 2005 –
Flanders e Jannidis, 2015). Il modello concettuale permette
l’interpretazione e la restituzione della conoscenza (Ciula et al.,
2018). Questo modello, che precede generalmente il modello dei dati, si
basa sempre su un’interpretazione di cui dovrebbe farsi carico un
esperto di dominio e su cui si instaurano le fondamenta di un quadro
metodologico ampio di campi disciplinari molto diversi.

Nel campo informatico, i modelli includono diverse attività di
architettura del software (ma anche dell’hardware), il modo di
organizzazione delle informazioni e di disegni di sistemi. Possiamo
includere a questa panoramica generale: la modellizzazione dei dati, di
scenari, orientata verso il flusso dei dati o approcci che riguardano
l'architettura software (applicazioni, infrastruttura di rete, gestione
dei dati, etc.).

**Nativamente digitale**

I documenti che hanno origine in una forma digitale vengono chiamati in
inglese *born digital* - e non sono una riproduzione di beni analogici.
I materiali nativamente digitali sono ormai al centro del dibattito
odierno sia per la raccolta e la gestione ma anche per le problematiche
che sussistono ad archiviare tale materiale. In genere la mole dei
documenti nativi digitali aumenta e l’obsolescenza di hardware e
software sembra rendere questo materiale ancora più fragile. La
definizione di un oggetto *born digital* include diverse tipologie di
documenti digitali e di archivi, che possono essere sia archivi
personali sia di istituzioni della cultura (Jaillant, 2022). Gli archivi
nativamente digitali comprendono un vasto materiale che include
documenti informatici, fotografie, interviste audio, video creativi o di
documentazione, informazioni di eventi, materiale di riproduzioni
digitali pregresse, copie di siti e di social network. Un esempio di
archivio di documenti digitali di scrittori contemporanei in Italia è
PAD (Pavia Archivi Digitali) (Weston e Carbé, 2015). 

**Open Access**

L’Open Access si afferma come movimento ufficiale, con una sua
definizione e una programmazione di tattiche e strategie di azione, a
partire dal 2001 con la Conferenza di Budapest, organizzata dall’\ *Open
Society Institute* (OSI), seguita nel 2002 dalla *Budapest Open Access
Initiative* (BOAI), che ne segna l’atto di nascita ufficiale. Il
documento scaturito come dichiarazione conclusiva dell’incontro contiene
una prima definizione di contributo ad accesso aperto e l’individuazione
delle due vie principali dell’open access. Per "accesso aperto" alla si
intende la disponibilità libera su Internet pubblica, permettendo a
qualsiasi utente di leggere, scaricare, copiare, distribuire, stampare,
cercare o collegare i testi completi di questi articoli, strisciarli per
l'indicizzazione, passarli come dati al software, o usarli per qualsiasi
altro scopo legale, senza barriere finanziarie, legali o tecniche
diverse da quelle inseparabili dall'accesso a Internet stesso (Orlandi
et al., 2021). L'unico vincolo alla riproduzione e alla distribuzione, e
l'unico ruolo del copyright in questo campo, dovrebbe essere quello di
dare agli autori il controllo dell'integrità del loro lavoro e il
diritto di essere adeguatamente riconosciuti e citati.

**Paesaggio culturale**

Il termine Paesaggio culturale identifica un sistema di valori connotato
dalla relazione fra beni culturali, cittadini/comunità e contesti
fisici/virtuali. Il campo determinato da tali relazioni consente di
superare lo storico isolamento degli oggetti culturali nelle istituzioni
di conservazione, per intercettare nuovi pubblici e promuovere nuovi
significati, anche di natura sociale.

L’ordinamento italiano ha storicamente ben definito la natura
individuale dei beni: antichità, monumenti, belle arti, cose, bellezze
naturali, ecc. (Parpagliolo L., 1913). L’attenzione riservata alle
istituzioni destinate a contenerle e/o a tutelarle è sempre stata
relativamente secondaria. Basti pensare alla faticosa gestazione di una
nozione standardizzata di museo, che il nostro Paese sta ancora
inseguendo (D.M. 113/2018 sul Sistema Museale Nazionale)\ :sup:`24`.
Dalla Convenzione di Faro (2005) in poi (Gualdani A., 2020), l’interesse
delle istituzioni internazionali è ulteriormente slittato verso i
contesti, mettendo in luce la natura fluida e negoziale (su base
“comunitaria”) delle azioni formali deputate ad intercettare i processi
di patrimonializzazione. ICOM, nel 2014, con la Carta di Siena
(perfezionata a Cagliari nel 2016), ha tentato d’interpretare l’impianto
di Faro, mediandone l’impatto con la “tradizione” italiana.

**Patrimonio culturale digitale**

Per Patrimonio culturale digitale si intende l’insieme di oggetti
digitali prodotti dalla modellizzazione di dati informativi o dalla
organizzazione di contenuti nativamente digitali, per conseguire
obiettivi più avanzati di conoscenza, attraverso lo sviluppo del
potenziale relazionale che ne connota la disseminazione. La
disponibilità di tali oggetti nell’ambito di un ecosistema che li
valorizzi, insieme all’uso o il riuso degli stessi in forma creativa,
contribuiscono alla formazione, al pari dei beni materiali e
immateriali, del patrimonio culturale (Bertini et al., 2020).

I dati grezzi e le riproduzioni digitali non costituiscono di per sé
elementi di valore culturale, se non latamente. Essi lo diventano solo
attraverso una forma elaborata e organizzata, quella degli oggetti
digitali, in grado d’interagire con altre simili e di produrre nella
relazione elementi connotativi patrimoniali, ritenutati rilevanti e
quindi selezionati dal punto di vista culturale e sociale. Rispetto alla
patrimonializzazione dei beni tradizionali, imperniata sul
riconoscimento formale da parte di istituzioni, la patrimonializzazione
degli oggetti digitali, derivando dalle relazioni e non dalle cose, trae
la sua legittimazione dalla capacità d’interpretare una qualità o un
bisogno di senso non episodico o puntuale, ma radicato in un’esperienza
di conoscenza, da parte di una comunità, più strutturale e identitaria.

**Processo di patrimonializzazione**

Per processo di patrimonializzazione si identifica l’insieme delle
azioni, promosse anche su istanze sociali, di tipo culturale,
tecnico-scientifico e giuridico-amministrativo attraverso le quali un
qualsiasi oggetto, materiale, immateriale o digitale, viene considerato
degno di sopravvivere al deperimento naturale per essere conservato nel
tempo come testimonianza di civiltà.

La patrimonializzazione è un processo intenzionale che interessa, fin
dalle origini, oggetti destinati a perdere gli originari attributi
funzionali per assumere uno statuto nuovo, all’interno del perimetro
definito dal valore culturale (Hartog, 2021, Fabre, 2013). La
patrimonializzazione in realtà non è irreversibile: così come è entrata
a far parte del patrimonio, può uscirne per i più vari motivi. Lo studio
dei percorsi d’inclusione e di esclusione toccano ambiti diversi, fra i
quali quelli del potere simbolico, dei paradigmi culturali, delle
istituzioni, della gestione/destinazione delle risorse, della
partecipazione/mobilitazione delle comunità, dell’efficacia della tutela
e della conservazione (Balzani, 2007).

**Processo end-to-end**

Il concetto di *end-to-end* fa riferimento a una logica secondo cui si
analizzano i processi dall’inizio fino alla loro conclusione, in maniera
trasversale rispetto all’assetto organizzativo dell’azienda, superando
così la frammentazione in “silos” creata dell’organizzazione per
funzioni.

**Relazione**

L’ambiente digitale, e in particolare il web, sono il luogo in cui si
manifesta un ecosistema basato su molteplici relazioni e scambi di dati,
di reti, utenti e risorse digitali interconnesse “tanto eterogenee
quanto ramificate” (Tomasi, 2022). Le tecnologie e gli standard del web
attuale hanno contribuito a creare nuove forme di rappresentazione delle
informazioni e dei documenti storici (siano essi analogici o nativamente
digitali), offrendo la capacità di avere più espressività degli oggetti
digitali e di mettere in relazione sempre diversa le informazioni.
L’utente, interagendo, manipolando e associando secondo un proprio
criterio le risorse digitali, ne ridefinisce il contesto, che appare
così arricchito da nuove prospettive di senso e stratificazione di
significati. Questo insieme di relazioni sta così cambiando sia la
produzione e fruizione del patrimonio culturale, sia l’accesso alle
informazioni, sempre più accessibili nello spazio digitale.

**Risorsa digitale**

Le risorse digitali possono essere definite come materiali che sono
stati concepiti e creati digitalmente oppure ottenuti convertendo
materiali analogici in un formato digitale. Quando si parla di risorsa
digitale semantica, si tratta di un processo in cui alcune entità
(documenti, contenuti web, servizi) sono ritracciabili o ricercati con
caratteristica specifica del loro significato in un certo dominio della
conoscenza umana (Tomasi, 2022).

**Servizi**

I servizi rappresentano attività svolte indirettamente attraverso beni
economici, allo scopo di soddisfare bisogni, e sono generalmente
definiti come "beni immateriali e istantanei che si possono consumare in
presenza del cliente, da cui sono fisicamente inseparabili" (Dizionario
di Economia e Finanza, 2012). I servizi, intesi come output di una
attività, possono essere definiti quindi come "una prestazione o un
complesso di prestazioni realizzate, di natura più o meno intangibile
che normalmente, ma non necessariamente, hanno luogo nell’interazione
tra il cliente e fornitore del servizio" (Zuffada, 2011).  In
particolare, le principali caratteristiche che distinguono i servizi dai
prodotti sono: 

-  Intangibilità e immaterialità dell’output.

-  Congiunzione spazio-temporale dei processi di produzione e di
   consumo.

-  Non trasferibilità nel tempo e nello spazio.

-  Partecipazione degli utenti.

-  Eterogeneità.

-  Impossibilità di essere tenuti in magazzino.

Il termine “servizi” viene utilizzato nel PND in vari contesti e può
assumere significati molto diversi. Possono essere individuate categorie
che delineano delle caratteristiche comuni a seconda della funzionalità
e del contesto digitale.  

In campo informatico, un servizio può essere considerato come un
componente hardware, software o architetturale. Questi possono dunque
rispondere a diverse esigenze come operazioni di *back-end*, di
esposizione dei dati (come ad esempio API), o di creazione di
applicazioni per l'utente: dalle piattaforme di *crowdsourcing* al
servizio di prenotazione dei biglietti, etc.

**Silos di dati**

Con l'espressione silos di dati si intende una componente isolata di un
sistema informativo che non condivide i dati, le informazioni e/o i
processi con le altre componenti del sistema. I componenti di
un’architettura a silos (o monolitica) sono integrati in un blocco
compatto di codice, per cui la modifica anche di un solo componente può
incidere sull’intera infrastruttura di base. Questo comporta problemi di
manutenibilità e sostenibilità: ogni aggiornamento appesantisce la base
del codice e un singolo componente dipende molto spesso dall’intera
applicazione; o altri problemi legati alla poca flessibilità della
gestione dei dati quali, ad esempio, il malfunzionamento o la scarsa
performance di un solo componente può mettere a rischio il funzionamento
di tutto il sistema applicativo.  Un silo di dati si verifica ogni volta
che un sistema di dati è incompatibile o poco integrato con altri
sistemi di dati. Questa incompatibilità può verificarsi a tre livelli
architetturali: tecnico, applicativo, dei dati in sé. È già stato
dimostrato che le scelte alla base della modellazione sono la causa
principale dei problemi di integrazione tra dati e, di conseguenza, la
maggior parte dei sistemi di gestione sono incompatibili tra loro a
partire dallo strato di base, quello della architettura dei dati stessi
(O’Neill e Stapleton, 2022). I silos impediscono la condivisione dei
dati, la possibilità di accederne e di riutilizzarli scoraggiando
così il lavoro collaborativo e le incongruenze.

**Sistema federato**

Per sistema federato ci si riferisce a un tipo di sistema di gestione di
basi di dati che integra più database autonomi preesistenti, che possono
essere geograficamente decentrati e conservati in DBMS eterogenei, in un
unico sistema. Alla base del sistema federato (multi-database) vi è un
server in grado di ricevere richieste di query e distribuirle ad origini
dati remote (Atzeni et. al, 2002). Le tecniche per la gestione di basi
di dati federate devono tenere conto delle eterogeneità di sistemi e
applicazioni, consentendo uno scambio dei dati che superi le differenze
di rappresentazione dei vari sistemi e permetta una opportuna
integrazione, conversione e riconciliazione dei dati fra un'applicazione
e l'altra. Un database federato può essere ad accoppiamento libero, che
richiede quindi l’accesso ad altri componenti del database, ad
accoppiamento stretto, che utilizza processi indipendenti per lavorare
in un sistema federato, o un database blockchain, che gestisce le
transizioni finanziarie e di altro tipo (Heimbigner et al., 1985).

**Smart Contract**

Un “contratto intelligente” è un accordo tra due persone o entità sotto
forma di codice informatico programmato per essere eseguito
automaticamente. L'idea è stata proposta nel 1996 da Nick Szabo, un
pioniere della crittografia, che ha definito lo *smart contract* come un
insieme di contratti virtuali con protocolli associati per farli
rispettare (Mohanta et al., 2018). Il protocollo Bitcoin, che
sostanzialmente registra la prova di un pagamento, può essere visto come
una versione primitiva di *smart contract*. Questi sono eseguiti su
tecnologie blockchain, il che significa che i termini sono memorizzati
in un database distribuito e non possono essere modificati.

**Teca digitale**

Il termine teca digitale, spesso identificata come piattaforma di
pubblicazione di collezioni di risorse digitali e per questo
ambiguamente associata all’idea di digital library, indica un sistema in
grado di acquisire, organizzare e archiviare risorse digitali
multimediali e i relativi metadati gestionali. Un esempio di teca
digitale è quello della Biblioteca Nazionale Centrale di Roma
(http://digitale.bnc.roma.sbn.it/tecadigitale/).

**Trasformazione digitale**

In ambito culturale, la trasformazione digitale non riguarda solo le
tecnologie utilizzate, le tipologie dei prodotti e dei servizi offerti o
le modalità di interazione adottate, ma investe in profondità il modo in
cui si concepiscono le persone e le competenze nel contesto delle
relazioni (Calveri et al., 2021). La trasformazione digitale delle
istituzioni culturali è quindi un processo complesso, che abbraccia
tutte le aree operative del patrimonio culturale (dalla logistica alla
gestione delle collezioni, dalla formazione delle risorse umane al
marketing e alla comunicazione, dal design dei servizi ai modelli di
gestione, etc.). Essa consiste nel ripensamento delle logiche di lavoro,
nell’innovazione delle modalità di interazione con i pubblici, nella
creazione di nuovi modelli operativi all’interno dell’ecosistema
digitale in cui la tecnologia è lo strumento abilitante del cambiamento.

**User-Centered Design**

Con User-centred design, in italiano progettazione centrata sulle
persone o design antropocentrico, si fa riferimento ad un metodo
progettuale iterativo che pone al centro del progetto una o più
tipologie di persone, definite *personas*, individuate come fruitrici
principali di un prodotto digitale (applicazioni e siti web o mobile,
software, ecc.). Il termine è stato proposto dagli studiosi Norman e
Draper nel 1986 e si basa sull’assunzione per cui, se i progettisti
terranno in considerazione le caratteristiche, le abitudini, le
preferenze e il comportamento degli utenti, saranno in grado di
progettare sistemi più semplici da usare. Secondo la definizione
ufficiale, fornita dall’Organizzazione Internazionale per la Normazione
con la norma ISO 9241-210 del 2019, questo approccio alla progettazione
prevede quattro fasi di sviluppo, quali: 1. capire e specificare il
contesto d’uso; 2. definire l’utente e le sue esigenze; 3. proporre
soluzioni progettuali; 4. valutare le soluzioni da un punto di vista
tecnico-funzionale e della *user experience*.

**User journey**

Lo *User journey*, che in italiano è denominata “percorso dell’utente”,
è una tecnica utilizzata in particolare nei modelli di business e di
marketing per conoscere e riprogettare l’esperienza dell’utente con un
particolare brand, prodotto o servizio, soprattutto nell’analisi dei
processi di acquisto. Si considera e analizza l’intero percorso
dell'interazione: da quando viene a conoscenza di un determinato oggetto
digitale alle esperienze che può avere (Kokins at al., 2021).
L'attenzione non è posta sulle transazioni, ma su come l’utente si sente
dopo aver interagito con quel particolare oggetto. Dunque, lo *user
journey* documenta l'intera esperienza di un utente per costruire e
garantire la fruizione del prodotto digitale (che sarà dinamico e
cambierà a seconda dell’utente).
