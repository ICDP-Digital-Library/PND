.. _parole_chiave:
Parole chiave
=============

I termini che seguono sono stati selezionati dal testo del PND in quanto
rappresentano dei concetti chiave necessari per comprendere il contesto
culturale e tecnico da cui trae origine il documento. Questa sezione
Parole chiave non vuole dunque offrire un “vocabolario” esaustivo o un
elenco di definizioni, ma una disambiguazione dei termini e
approfondimento dei concetti per aiutare il lettore nella comprensione
del significato complessivo del Piano.

.. glossary::

  Accessibilità
    L’accessibilità è considerata, in generale, come il facile accesso da
    parte di un numero quanto più ampio di persone, rappresentative della
    società, a un oggetto, un servizio o un ambiente. In base ai diversi
    ambiti e contesti di utilizzo la definizione si arricchisce nei
    significati.

    In relazione al contesto culturale, il concetto di accessibilità compare
    già nell’ Art. 27 della Dichiarazione universale dei diritti umani del
    1948, dove si legge: “Ogni individuo ha diritto di prendere parte
    liberamente alla vita culturale della comunità, di godere delle arti e
    di partecipare al progresso scientifico e ai suoi benefici” [1]_. La
    cultura, l’arte e la scienza appaiono già in questa definizione come
    beni necessari per la comunità. L’accessibilità culturale significa
    dunque garantire pari opportunità di accesso alla cultura tramite
    l’abbattimento di molteplici barriere, siano esse fisiche, sociali,
    intellettuali, sensoriali, culturali, economiche o tecnologiche (Da
    Milano, 2014). Il termine accessibilità, infatti, è profondamente legato
    al riconoscimento del concetto di barriera e di privilegio, l’uno inteso
    come qualsiasi tipo di ostacolo che impedisce la completa fruizione di
    un bene o servizio, e l’altro come qualsiasi rapporto gerarchico fra
    individui in una società.

    In questo senso, i paradigmi espressi nel PND hanno l’obiettivo di
    superare qualsiasi tipo di barriera, visibile o invisibile, per
    abbracciare invece il concetto di accessibilità diffusa, ovvero: la
    fruizione del patrimonio culturale - pubblico e privato - senza
    dislivelli sociali e marginalità territoriali; il superamento delle
    barriere linguistiche e del divario scolastico; il coinvolgimento di
    diverse fasce di pubblico e target generazionali e multiculturali;
    l’accesso, sia allo spazio fisico che a quello digitale, da parte di
    persone con esigenze di accesso specifiche [2]_; la disponibilità di
    risorse culturali; l’usabilità e l’accessibilità a lungo termine degli
    oggetti digitali attraverso l’adozione di nuove strategie di
    conservazione (approccio cloud); un’adeguata metadatazione attraverso
    protocolli standard rilasciati in formato aperto.

    L’obiettivo è quello di considerare l’accessibilità in ogni forma, così
    da avviare un cambio di paradigma sia culturale che sociale, attuando i
    principi espressi nella Convenzione delle Nazioni Unite sui diritti
    delle persone con disabilità del 2006 [3]_. La Convenzione, fondata sul
    concetto non solo di accessibilità ma anche di inclusività, ha
    introdotto il concetto di “utenza ampliata” secondo cui è necessario
    considerare le differenti caratteristiche individuali, dal bambino
    all'anziano, includendo tra queste anche la molteplicità delle
    condizioni di disabilità, al fine di trovare soluzioni inclusive valide
    per tutti e non dedicate esclusivamente alle persone con disabilità (Del
    Zanna, 2015). Il tema dell’inclusività è stato ripreso anche dall’Agenda
    ONU 2030, declinato nell’obiettivo numero quattro, ”Fornire
    un’educazione di qualità, equa ed inclusiva, e opportunità di
    apprendimento per tutti”.

  Application Programming Interface (API)
    Un'interfaccia di programmazione delle applicazioni (API) è un insieme
    di protocolli, funzioni e/o comandi che i programmatori usano per
    facilitare l'interazione tra servizi e software distinti; sono dunque
    interfacce con cui le macchine si relazionano. Le API permettono a un
    servizio software di accedere ai dati di un altro servizio software
    senza che lo sviluppatore debba sapere come funziona l'altro servizio. A
    livello tecnico, esse permettono ad agenti eterogenei di accedere
    dinamicamente e riutilizzare gli stessi set di dati e flussi di lavoro
    standardizzati. Attraverso le API i dati possono dunque essere
    interrogati, estratti, scambiati, arricchiti; integrare e diffondere la
    conoscenza, invece di limitarsi a catturarla e incapsularla, è
    l’obiettivo dei moderni sistemi informativi culturali. Questo
    cambiamento tecnico e intellettuale può essere visto come la "svolta
    infrastrutturale" nelle *Digital Humanities* (Tasovac et al., 2015) e
    della trasformazione digitale.

  Big Data
    Si definiscono *big data* quei dati, siano essi strutturati, semi
    strutturati e non strutturati, che abbiano almeno una delle seguenti
    caratteristiche:

    -  Volume: ovvero un grande volume di dati distribuiti in diversi
       ambienti che non è possibile raccogliere con tecnologie tradizionali.

    -  Velocità: si fa riferimento alla velocità con cui molti dati vengono
       generati, raccolti ed elaborati, con l’obiettivo di analizzare grandi
       volumi di dati in tempo reale.

    -  Varietà: Si fa riferimento alle differenti tipologie di dati
       provenienti da un numero crescente di fonti eterogenee.

    Oltre a queste tre caratteristiche fondamentali, i *big data* si
    contraddistinguono anche per:

    -  Veridicità: la qualità e l’integrità dei dati dovrebbe essere sempre
       garantita. I dati devono essere affidabili nonostante la velocità con
       la quale vengono raccolti in relazione ad una varietà di fonti
       diverse.

    -  Variabilità: si fa riferimento ai diversi formati di dati, ai
       differenti contesti di provenienza e ai significati mutevoli in
       relazione al contesto.

    -  Valore: in base alle diverse metodologie di *Big Data Analytics* è
       possibile estrarre valore dai dati, ovvero informazioni consapevoli
       utili nei diversi domini di appartenenza.

    La crescente trasformazione digitale, unita all'evoluzione tecnologica e
    allo sviluppo della potenza computazionale, stanno plasmando una società
    cibernetica i cui meccanismi di lavoro sono basati sempre più sulla
    produzione, l'impiego e lo sfruttamento di grandi volumi di dati
    (Kaplan, 2015). Grazie al passaggio da un web informativo a un web più
    profondamente interconnesso, con il conseguente emergere di una grande
    quantità di dati senza precedenti spesso non strutturati, si stanno
    trasformando le modalità con cui creiamo, interpretiamo, valorizziamo,
    gestiamo, analizziamo e visualizziamo le risorse digitali e di
    conseguenza anche le informazioni e i contenuti inerenti al patrimonio
    culturale (Rojas, 2017 e Jocker, 2016). Il fenomeno dei *big data* sta
    rimodellando i modi in cui le istituzioni della cultura selezionano i
    materiali da raccogliere, conservare e condividere nell'interesse
    pubblico e quali futuri vengono creati attraverso queste pratiche di
    raccolta.

    Nel dominio culturale, tuttavia, la nozione di *big data* è ancora nella
    sua fase embrionale, e solo negli ultimi anni si è iniziato a indagare,
    esplorare e sperimentare l'impiego e lo sfruttamento dei *big data* e a
    comprendere le possibili forme di collaborazione e di opportunità basate
    su di essi. L’uso dei *big data* all’interno dell’ecosistema della
    cultura può dare gli strumenti per capire alcune tendenze, per cogliere
    le opportunità di intercettare nuovi pubblici e ottimizzare la
    pianificazione di progetti facilitando forme di accessibilità. L’analisi
    di questi dati può prevedere le esigenze future e innovative per la
    creazione di valore e la partecipazione sociale attiva.

  Cloud
    Cloud, letteralmente “nuvola informatica”, è il termine con cui si fa
    riferimento alla tecnologia che permette di gestire e processare dati in
    rete. Secondo la definizione fornita dalla National Institute of
    Standards and Technology, il *cloud computing* è un modello per
    abilitare, tramite la rete, l’accesso diffuso, agevole e a richiesta, ad
    un insieme condiviso e configurabile di risorse di elaborazione (ad
    esempio reti, server, memoria, applicazioni e servizi) che possono
    essere acquisite e rilasciate rapidamente e con minimo sforzo di
    gestione o di interazione con il fornitore di servizi (Grance e Mell,
    2011) [4]_. Le risorse condivise, elaborate in server cloud situati in
    un *datacenter*, sono caratterizzate da rapida scalabilità e dalla
    misurabilità puntuale dei livelli di performance.

    Tale modello cloud è caratterizzato da tre modalità di servizio (SaaS,
    *Software as a Service*; *PaaS, Platform as a Service*; IaaS,
    *Infrastructure as a Service*) e quattro modelli di distribuzione (cloud
    privato, comunitario, pubblico e ibrido).

    Dunque, il *cloud computing* si riferisce a un nuovo paradigma per la
    fornitura di infrastrutture informatiche e di architettura di sistemi
    basati su servizi che possono essere alla base dell’ecosistema digitale
    della cultura (Regalado, 2011). Questa tecnologia comporta lo
    spostamento della localizzazione di infrastrutture nella rete con
    l'obiettivo di aumentare la sostenibilità e ridurre i costi per la
    gestione delle risorse hardware e software, permettendo dunque non solo
    di accogliere gli oggetti digitali ma di usufruire di servizi per il
    loro processamento, invocandoli a richiesta in modo scalabile.

    In coerenza con gli obiettivi del Piano nazionale di ripresa e
    resilienza, è stata elaborata dal Dipartimento per la trasformazione
    digitale e dall'Agenzia per la Cybersicurezza Nazionale (ACN) la
    Strategia Cloud Italia [5]_. Tale strategia, che ha avviato la
    migrazione dei dati della Pubblica Amministrazione verso il cloud dei
    dati nazionale e i servizi digitali, risponde a tre sfide principali: 1.
    assicurare l’autonomia tecnologica del Paese; 2. garantire il controllo
    sui dati; 3. aumentare la resilienza dei servizi digitali.

  Co-creazione
    Con il termine “co-creazione” si intende un’attività di progettazione
    partecipativa, in cui rientrano anche la “co-produzione” e il
    “co-design”. Non vi è una definizione chiara e univoca di tale termine,
    sia perché è spesso usato in contesti e discipline differenti, sia
    perché afferisce al concetto di progettazione partecipativa che fa uso
    di termini interscambiabili o correlati. Alcuni autori hanno
    identificato la co-creazione come la composizione di co-produzione e
    co-progettazione, mentre altri hanno indicato la co-creazione come un
    particolare caso di co-progettazione. (Dudau et al., 2019, Grönroos
    2011, Sanders 2008).

    Nel contesto del PND, ci si riferisce al processo di co-creazione che si
    basa sul coinvolgimento attivo degli utenti finali nelle diverse fasi
    del processo produttivo di un prodotto o servizio. Si tratta di una
    “cultura partecipativa” (Uricchio, 2004) in cui il processo di
    diffondere, condividere e mettere in relazione contenuti è reso
    possibile dall’attuale rivoluzione digitale e diffusione transmediale
    (video games, Internet, piattaforme mobile, social networks, ecc.),
    secondo un modello di produzione di contenuti orizzontale e dominato
    dalle “*user generated stories*”.

  Conservazione digitale
    Archiviazione, preservazione e conservazione degli oggetti digitali sono
    termini che spesso vengono utilizzati nel linguaggio corrente in modo
    alternativo, ma nel contesto specifico dei documenti tecnici assumono
    significati precisi e non coincidenti. I tre termini identificano
    procedure distinte, ma interconnesse, del ciclo di vita dei dati.

    Per archiviazione si intende il processo che consente di immagazzinare
    dati e metadati su idonei supporti di memorizzazione, che possono essere
    di varia natura (*hard disk*, NAS, *repository cloud*, ecc.) e
    accessibili mediante strumenti informatici. Si tratta di un processo
    tecnico di cui occorre valutare le implicazioni pratiche e tecnologiche
    nei confronti delle future fasi del ciclo di vita della risorsa
    digitale. I dati da archiviare devono essere preventivamente incapsulati
    in un pacchetto di archiviazione (noto con la sigla AIP, *Archival
    Information Package*) capace di supportare il *versioning* dei dati e
    del software, ovvero la gestione di multiple versioni dei medesimi
    documenti, in genere distinte da un suffisso incrementale.

    La conservazione digitale è un termine che assume un diverso significato
    a seconda del contesto di applicazione. Nell’ambito del patrimonio
    culturale digitale, essa consiste nell’insieme dei processi e delle
    attività volte a garantire la permanenza a lungo termine delle
    informazioni in formato digitale. La conservazione digitale deve
    garantire la continua accessibilità degli oggetti digitali nel tempo,
    cercando di evitare i rischi connessi all’obsolescenza degli hardware e
    dei software, all’incompatibilità dei formati e alla duplicazione dei
    file. Secondo la definizione dell’Agenzia per l’Italia Digitale, la
    conservazione è “l'attività volta a proteggere e custodire nel tempo gli
    archivi di documenti e dati informatici” [6]_.

    Nella lingua inglese è invece più diffuso il termine “*digital
    preservation*”, che talvolta viene tradotto in italiano con il
    corrispettivo “preservazione digitale”: il significato della locuzione è
    analogo a quello di conservazione digitale (vedi sopra) come dimostrano
    alcuni casi d’uso concreti, che di fatto pongono “conservazione
    digitale” e “preservazione digitale” sul piano dei sinonimi (si veda, a
    tal proposito, il par. 7.7.3 “Preservazione dei dati” delle *Linee guida
    per la redazione del piano di gestione dei dati)* [7]_.

    Diverso è il caso della conservazione digitale “a norma” (detta anche
    “conservazione sostitutiva”), procedura informatica regolamentata dalla
    legge e volte a garantire, nel tempo, la validità dei documenti
    informatici (cfr. Art. 44 del CAD, “Requisiti per la gestione e
    conservazione dei documenti informatici”). Questa deve assicurare
    l’integrità, l’affidabilità, la leggibilità e l’autenticità dei
    documenti digitali.

  Contesto
    Il contesto, nel campo informatico, è fondamentale per ricavare un
    dominio di conoscenza. L’elemento minimo del contesto è il dato inteso
    come un’informazione grezza, spesso costituita o codificata da simboli
    che devono essere elaborati e contestualizzati. Il dato, quando
    arricchito di un contesto, diventa informazione. Il contesto viene
    determinato da diversi altri aspetti, quali, ad esempio, i metadati;
    quindi un dato può essere visto come informazione o un sistema
    informativo solo quando inserito in un contesto (Tomasi, 2022). Un dato
    è un fatto distinto che viene rappresentato in un certo modo e che si
    verifica sempre con delle precise circostanze che ne determinano il
    significato. Un dato avulso dal contesto può non essere interpretabile,
    e diventa informazione attraverso l’elaborazione di più dati che lo
    collocano in un determinato valore semantico o conoscenza. Il contesto
    può essere visto come un insieme di variabili i cui valori possono
    creare dei cambiamenti nella rappresentazione dell’informazione e del
    significato. Non si può dunque prescindere dal contesto nel quale
    un’informazione si trova a operare perché composto da relazioni fra
    entità, da strutture, regole, sintassi e logiche ben determinate. I
    metadati hanno un ruolo fondamentale nella descrizione dei contenuti e
    nella determinazione di un contesto; per questo per i dati della
    cultura, la scelta dei modelli di metadati si collega a un atto di
    preservazione, interpretazione e valorizzazione del patrimonio
    culturale.

  Crowdsourcing
    Il neologismo *crowdsourcing* è stato introdotto nel 2005e significa
    appaltare un compito (il tradizionale *outsourcing)* a un gruppo di
    persone(*crowd,* folla) attraverso con una “chiamata aperta” di
    collaborazione a progetti rivolta a chiunque voglia partecipare. Questa
    pratica collaborativa, oltre a ottimizzare i costi di produzione, crea
    meno separazione fra chi è un professionista e chi non lo è. In questo
    quadro sono state sviluppate diverse piattaforme e progetti che hanno
    permesso di contribuire alla costruzione di contenuti in rete da parte
    degli stessi utenti e, come nel caso di Wikipedia, in vari ambiti della
    cultura. Il *crowdsourcing* rappresenta uno strumento di partecipazione,
    e può essere un modo per coinvolgere un pubblico più ampio in attività
    che sono state tradizionalmente appannaggio degli esperti di settore
    (Van Hyning, 2019). Queste pratiche portano quindi a nuove modalità di
    interazione e confronto con il patrimonio culturale e creano le
    possibilità di apprendere e misurarsi in modo diverso da come
    tradizionalmente si è abituati, coinvolgendo potenzialmente un pubblico
    più ampio.

    Infatti, diversi sono i progetti provenienti dalle *Digital Humanities*
    in cui compiti molto complessi, tradizionalmente svolti da studiosi,
    sono stati affidati a persone non esperte, producendo così un cambio di
    approccio e di valore ai documenti del patrimonio culturale. Un esempio
    è *Transcribe Bentham [8]_* un progetto sviluppato presso l'University
    College London (UCL) sui manoscritti del filosofo inglese, per il quale
    è stata richiesta la collaborazione degli utenti nella correzione delle
    trascrizioni prodotte attraverso l’ausilio di software HTR (vedi *Linee
    guida per la digitalizzazione del patrimonio culturale*). In progetti di
    questo tipo le istituzioni sono obbligate a trovare una chiave
    interpretativa alternativa di fruizione del patrimonio culturale, in cui
    l’utente diventa protagonista della stessa trasmissione culturale.

  Cultura digitale
    Con il termine cultura digitale si intende il corpus delle conoscenze e
    competenze di natura digitale fruite attraverso il web, la cui
    accessibilità è strettamente legata alla pervasività delle nuove
    tecnologie nella società. La cultura digitale comincia a prendere forma
    a partire dagli anni Sessanta del XX secolo, quando negli Stati Uniti si
    avviano i primi progetti relativi alla rete internet. Il concetto si
    sviluppa in relazione al diffondersi delle *Information and
    Communication Technologies* (ICT), ovvero alla grande capacità di
    processare dati e informazioni e alla capacità di muovere e relazionare
    dati e informazioni attraverso la rete. La cultura digitale si
    caratterizza per tre elementi: partecipazione, digitalizzazione e riuso
    dell’informazione (Miller, 2020). Basata su rapporti decentrati dove la
    trasmissione del sapere avviene nella forma della rete, essa appare come
    un vero e proprio ecosistema, capace di riformulare i saperi del passato
    e contemporaneamente di proiettarsi nel futuro; una ‘intelligenza
    collettiva’ che può essere valorizzata grazie alle nuove tecnologie e ai
    nuovi media (Lévy, 1996). La cultura digitale è anche connessa alla
    necessità di preservare l’accessibilità ai diversi formati nel tempo,
    soprattutto per quelli nativamente digitali, e per questo promuove
    l’utilizzo di standard nella produzione e archiviazione dei contenuti.

  Data as a Service
    Il *Data as a Service* (DaaS, “Dati come servizio”) è un modello di
    fornitura e distribuzione delle informazioni in cui i file di dati
    (inclusi testo, immagini, suoni e video) sono resi disponibili agli
    utenti attraverso una rete, tipicamente Internet. Il modello utilizza
    una tecnologia di base fondata sul cloud computing che supporta servizi
    web e la SOA (*Service Oriented Architecture*, “architettura orientata
    ai servizi”). Le informazioni reperibili mediante un DaaS sono
    memorizzate nel cloud, e accessibili attraverso diversi dispositivi.
    Come tutte le tecnologie “*as a service*” (aaS), DaaS si basa sul
    concetto per cui il servizio erogato mediante tale tecnologia possa
    essere fornito all'utente "su richiesta" (Agrawal et al., 2009).
    L'architettura orientata ai servizi (SOA) e l'uso sempre più diffuso
    delle API permettono di interrogare direttamente le banche dati,
    prescindendo dalle piattaforme di presentazione delle informazioni.
    Esempi comuni di DaaS includono, a titolo esemplificativo, i servizi di
    georeferenziazione, che forniscono dati geografici agli utenti.

  Dati aperti
    I dati o, altri tipi di contenuto connessi a questi, sono aperti se
    chiunque ha la libertà di usarli, riutilizzarli e ridistribuirli per
    qualsiasi finalità. A seconda delle licenze con cui i dati vengono
    pubblicati, possono essere soggetti a requisiti di attribuzione e di
    condivisione tramite le stesse licenze con cui sono stati
    originariamente rilasciati. Secondo la *Open Knowledge Foundation* il
    concetto di “apertura” si declina secondo i seguenti principi:

    -  Disponibilità e accesso: i dati devono essere disponibili nel loro
       insieme e a non più di un costo di riproduzione ragionevole,
       preferibilmente scaricando su internet. I dati devono anche essere
       disponibili in una forma conveniente e modificabile.

    -  Riutilizzo e ridistribuzione: i dati devono essere forniti a
       condizioni che consentano il riutilizzo e la ridistribuzione, inclusa
       la commistione con altri set di dati.

    -  Partecipazione universale: tutti devono essere in grado di usare,
       riutilizzare e ridistribuire. non ci dovrebbero essere
       discriminazioni contro campi di attività o contro persone o gruppi.

    Per avere una panoramica completa delle regole tecniche e del riutilizzo
    dei dati aperti nel contesto della pubblica amministrazione, è possibile
    consultare le Linee guida “Open Data” redatte da Agid [9]_.

  Digital library
    Il termine *digital library*, utilizzato per la prima volta nel 1987,
    vanta una molteplicità di definizioni e interpretazioni. La declinazione
    più usata del termine *digital library* è legata al dominio delle
    biblioteche, ma sono comuni anche descrizioni che si riferiscono a
    progetti dell’intero ecosistema GLAM (*Galleries, Libraries, Archives
    and Museums*). Ci sono stati vari tentativi di giungere ad una visione
    comune. Uno tra questi è stato quello della Digital Library Federation
    (DLF) nel 1998 (“*A working definition of digital library*”), secondo
    cui le *digital library* sono organizzazioni che forniscono risorse,
    compreso il personale specializzato, per selezionare, strutturare,
    offrire accesso, interpretare, distribuire, preservare l’integrità e
    assicurare la persistenza nel tempo delle collezioni di oggetti
    digitali, in modo che siano facilmente disponibili per l’uso e fruibili
    all’esterno da parte di un insieme di comunità.

    Questa definizione si è arricchita di nuovi significati con la
    successiva evoluzione del web e dei cambiamenti tecnologici, dominati
    dalle relazioni semantiche, dall’interoperabilità e dal riutilizzo delle
    risorse digitali (Salarelli e Tammaro, 2006).

    Nelle varie accezioni, si identifica con *digital library* il progetto
    *World Digital Library* della *Library of Congress,* le cui collezioni
    includono varie tipologie di beni traversali all’universo GLAM. In
    questo contesto si condivide il significato di *digital library* che si
    riferisce ad una struttura unica e coerente, in cui le risorse digitali
    sono messe in relazione fra loro in base all’ambito di appartenenza
    (biblioteche, archivi, musei), alla tipologia di formati (es. immagini,
    testo, audio, ecc.) e alla natura degli oggetti digitali (digitali
    nativi o risultati di campagne di digitalizzazione). Questa declinazione
    di *digital library* supera il concetto di “teca digitale”, visto come
    un aggregatore di risorse, per abbracciare quello di ecosistema
    governato da relazioni semantiche, cross-disciplinarietà, interscambio e
    relazioni, sia fra le risorse stesse, sia fra le risorse e gli utenti
    finali.

    In ambito italiano si richiama infine il *Nuovo manifesto delle
    biblioteche digitali* redatto nel 2020 dal Gruppo di lavoro sulle
    biblioteche digitali (GBDIG) dell’Associazione italiana
    biblioteche [10]_.

  Digitale nativo
    Si dicono digitali nativi i documenti che hanno origine in una forma
    digitale, in inglese *born digital,* e non sono una riproduzione di beni
    analogici. I materiali nativamente digitali sono al centro del dibattito
    odierno sia per la raccolta e la gestione ma anche per le problematiche
    che sussistono ad archiviare tale materiale in relazione
    all’obsolescenza di hardware e software e alla mole dei documenti che
    viene prodotta, in costante aumento. La definizione di un oggetto *born
    digital* include diverse tipologie di documenti digitali e di archivi,
    che possono essere sia archivi personali sia di istituzioni della
    cultura (Jaillant, 2022). Gli archivi nativamente digitali comprendono
    una varia tipologia di materiali che includono siti web, documenti
    informatici, fotografie, interviste audio, video creativi o di
    documentazione, informazioni di eventi, materiale di riproduzioni
    digitali pregresse, copie di siti e di social network, ecc. Un esempio
    di archivio di documenti digitali di scrittori contemporanei in Italia è
    PAD (Pavia Archivi Digitali) (Weston e Carbé, 2015). 

    Seppur l’Italia figura tra i Paesi europei che ancora non hanno
    regolamentato il deposito legale delle risorse native digitali e il *Web
    archiving*, il progetto “Magazzini Digitali”, avviato nel 2006 dalla
    Fondazione Rinascimento Digitale, dalla Biblioteca Nazionale Centrale di
    Firenze e dalla Biblioteca Nazionale Centrale di Roma, a cui
    successivamente si è aggiunta la Biblioteca Nazionale Marciana di
    Venezia, è un primo tentativo di mettere a regime un sistema per la
    conservazione permanente di oggetti nativamente digitali e diffusi
    tramite rete informatica, in attuazione della normativa sul deposito
    legale (`L.
    106/2004 <http://www.parlamento.it/parlam/leggi/04106l.htm>`__, `D.P.R.
    252/2006 <http://www.bncrm.beniculturali.it/getFile.php?id=711>`__), che
    estende l’obbligo del deposito legale anche al digitale. Questo servizio
    affronta la conservazione nel lungo periodo distinta su più livelli:
    vitalità (un salvataggio affidabile dei dati); traducibilità (i formati
    di oggi devono essere interpretabili anche da un elaboratore di domani);
    autenticità (considerare metadati specifici per assicurare identità e
    integrità delle risorse); fruibilità (considerare metadati specifici per
    garantire l’accesso nel lungo periodo) [11]_.

  Ecosistema digitale
    Il termine ecosistema ha diversi significati a seconda delle
    declinazioni d’uso. Si parla di ecosistema naturale in riferimento ad
    una comunità che svolge interazioni, flussi e scambi in un equilibrio
    dinamico e che si evolve continuamente nel contesto circostante. Tale
    termine è spesso usato anche nella sua declinazione “digitale”, per
    descrivere un fenomeno che si è avviato con le prime campagne di
    digitalizzazione e che è esploso con lo sviluppo del web 2.0, la
    diffusione di dispositivi mobile e la cross-medialità (Marinelli, 2020).
    Come in natura, anche nell’ecosistema digitale si creano “ambienti”
    complessi in cui entità diverse tra loro per origine, struttura,
    funzionamento e scopo, risultano interdipendenti all’interno di una
    infrastruttura (organizzativa, logica o semantica). Caratteristiche
    predominanti dell’ecosistema digitale sono (Rosati, 2010):

    -  Le relazioni: all’interno di un ecosistema non è possibile concepire
       nessun *item* come entità a sé stante, ma come parte di un ambiente
       in cui ciascun elemento intrattiene molteplici rapporti con tutti gli
       altri e con l’utente.

    -  Gli utenti: essi sono parte dell’ecosistema e contribuiscono
       attivamente alla sua costruzione o ri-mediazione. L’utente (sia esso
       autore, fruitore, produttore e/o consumatore), partecipa attivamente
       al processo produttivo stabilendo nuove relazioni fra items/contenuti
       (aggregatori, social network, ecc.), suggerendo nuove proposte e
       collaborando al processo di produzione (wiki, blog, community, ecc.).

    -  L’architettura: essa è dinamica, aperta ed estendibile. Da un lato
       aggrega (o ri-aggrega) contenuti che fisicamente risiedono altrove e
       che sono stati concepiti in modo indipendente. Dall’altro, il ruolo
       attivo degli utenti-intermediari rende tale architettura
       continuamente in divenire, aperta a continue manipolazioni non
       prevedibili.

    -  L’ibridazione: l’ecosistema accoglie differenti domini (fisico,
       digitale, misto), entità (informazioni, oggetti, persone) e media.

    -  La dimensione orizzontale: in queste architetture, la dimensione
       orizzontale – ovvero la correlazione fra elementi - prevale su quella
       verticale, che invece fa riferimento alla subordinazione gerarchica
       fra gli oggetti propria delle tassonomie tradizionali. All’interno di
       questa struttura, aperta e mobile, i modelli gerarchici lasciano
       spazio alla correlazione spontanea, estemporanea e multidimensionale
       degli utenti-intermediari.

    -  Il design dei processi: la progettazione non è più incentrata sul
       singolo elemento (contenuti, prodotti, servizi) ma sulla rete degli
       elementi.

    All’interno dell’ecosistema digitale cambia il modo in cui le risorse
    culturali vengono create, cercate, trovate, analizzate ed elaborate,
    risultando sempre più disponibili in modalità “diffusa” e partecipata.
    In questo scenario qualunque artefatto culturale (prodotto,
    informazione, servizio) si muove all’interno di un sistema complesso in
    cui ogni elemento intrattiene fitte relazioni con altri elementi del
    sistema, e come tale è concepito e fruito, trasformando l’esperienza di
    fruizione finale.

  Edutainment
    Il termine *edutainment*, coniato nel 1973 dal documentarista Bob
    Heyman, è un lemma composto dalla crasi di due sostantivi: *education*,
    che si riferisce alla fase educativa e di apprendimento, ed
    *entertainment*, che connota invece il carattere di divertimento e di
    svago (Cervellini et al., 2011). Questo approccio è stato inizialmente
    utilizzato come formula classica nella produzione di *video-game*
    educativi che si basano sulle teorie dell'apprendimento. Il termine è
    stato in seguito declinato nell’ambiente dell’educazione e considerato
    come un ramo dell’*e-learning* che consente di apprendere nozioni
    scolastiche ed extrascolastiche in modo ludico, attraverso contenuti
    formativi multimediali resi disponibili attraverso supporti informatici
    (Valentino et al., 2004). Nel corso dei decenni, per la duttilità che
    questo termine ha in numerosi contesti d’utilizzo, vi sono state
    associate molteplici altre definizioni: a un primo accostamento al
    settore dell’educazione scolastica è seguita l’estensione a ogni forma
    di intrattenimento che abbia al contempo lo scopo di far acquisire
    conoscenza. Attualmente, l’edutainment si riferisce a tutte le attività
    volte a integrare due obbiettivi della comunicazione culturale, quali
    “apprendimento” e “divertimento” (Ippoliti et al., 2011, p.49), tra cui
    il patrimonio culturale. Diverse istituzioni museali e luoghi della
    cultura hanno adottato il tema dell’*edutainment* quale forma di
    intrattenimento ed educazione, con l’obiettivo di promuovere una diversa
    modalità di partecipazione basata sull’economia dell’esperienza, e
    stimolare la fruizione da parte di pubblici eterogenei per età e
    formazione.

  Infosfera
    Col termine infosfera (composto da “informazione” e “sfera”), nella
    filosofia dell'informazione, si intende la globalità dello spazio delle
    informazioni e di qualsiasi sistema in grado di interagire con esso;
    l’habitat finale per la mente umana, generato dalle tecnologie digitali,
    in cui gli utenti si trovano immersi e condizionati dalle logiche di
    influenza degli algoritmi di funzionamento. Pertanto, essa include sia
    il cyberspazio (Internet, telecomunicazioni digitali) sia i mass media
    classici (Amicucci 2021, Peyron 2019).  

    Il filosofo etico Luciano Floridi ha definito l'infosfera come "lo
    spazio semantico costituito dalla totalità dei documenti, degli agenti e
    delle loro operazioni", dove per "documenti" si intende qualsiasi tipo
    di dato, informazione e conoscenza, codificata e attuata in qualsiasi
    formato semiotico; per "agenti", qualsiasi sistema in grado di
    interagire con un documento indipendente (ad esempio una persona,
    un'organizzazione o un robot software sul web); per "operazioni"
    qualsiasi tipo di azione, interazione e trasformazione che può essere
    eseguita da un agente e che può essere presentata in un documento
    (Floridi 2017, Floridi 2020).  

    Secondo il filosofo Maurizio Ferraris l’infosfera è uno spazio di pura
    informazione, ma questa non è che la minima parte di ciò che ci
    circonda; l’infosfera poggia su una “docusfera”, ossia su documenti che
    registrano le azioni umane senza necessariamente portare informazioni, e
    quest’ultima a sua volta poggia su una biosfera, ossia sul mondo della
    vita (Ferraris, 2021). Secondo questa visione, quella che noi
    concepivamo come infosfera è in realtà una docusfera, cioè un gigantesco
    oceano fatto di documenti e questi documenti sono l’accumulo di tutti
    gli atti dell’umanità depositati nel web. La sfida che ci aspetta
    nell’attuale processo di trasformazione digitale dei beni culturali non
    sarà l’innovazione tecnologica ma la gestione della complessità, la
    governance del digitale. 

  Knowledge as a Service
    Con *Knowledge as a Service* (*KaaS, “conoscenza come servizio”*) si
    indica un servizio informatico che fornisce agli utenti informazioni
    organizzate da uno o più combinazioni di modelli di conoscenza. Assieme
    a *Data/Software/Infrastructure as as Service (D/S/Iass)* fa parte dei
    principali modelli di *cloud computing* (Chrysikos e Ward,
    2014). Termine recentemente entrato nell’uso degli addetti ai
    lavori, un KaaS si differenzia in modo sostanziale da un DaaS: mentre
    quest’ultimo è volto principalmente a fornire dati, un Kaas mette a
    disposizione “conoscenza”, intesa come una rete di relazioni di dati e
    informazioni riguardo a un ambito di conoscenza oggetto di interesse
    dell’utente (*18th International Semantic Web Conference*). Per mezzo di
    un sistema *Knowledge as* si può accedere, mediante uno specifico
    servizio erogato tramite internet, a elementi di conoscenza strutturata
    sotto forma di grafi di conoscenza (*knowledge graphs*). In questo modo,
    un KaaS è in grado di trarre informazioni dal contesto relativo sia
    all’utente, sia all’informazione richiesta dall’utente stesso:
    sfruttando le potenzialità del web semantico, questa nuova forma di
    servizio si configura come un processo di conoscenza dinamico e
    interrelato.

  Licenza d’uso
    La licenza d’uso è un contratto, redatto in genere in forma elettronica,
    con il quale un autore concede ad altri la “la facoltà di utilizzo di
    un’opera o di altri materiali protetti” (Orlandi et al., 2021); in un
    contratto di licenza i diritti, quindi, non vengono ceduti ma rimango
    del titolare che stabilisce le modalità di utilizzo dei contenuti
    licenziati. Le licenze si dicono “aperte” quando consentono permetta
    l'utilizzo dei contenuti da parte di chiunque, anche per finalità
    commerciali, in formato disaggregato. Alcuni esempi di licenze aperte
    standard sono: Creative Commons (CC), Open Government Licence (OGL),
    Open Data Commons (ODC), Italian Open Data License (IODL).

  Machine-to-machine
    L’espressione *machine-to-machine* è nata in campo industriale per
    definire processi di controllo in cui le macchine aiutano a gestire le
    attrezzature. In informatica, si intende una tecnologia che collega
    dispositivi in rete per scambiare informazioni, per eseguire azioni
    automaticamente o fornire servizi (Verma et al., 2016).

  Maturità digitale
    La maturità digitale (*digital maturity*) è definita come la capacità di
    un’istituzione di utilizzare, gestire, creare e comprendere il digitale,
    in modo contestuale (adatto al proprio ambiente e alle proprie esigenze
    specifiche), olistico (che coinvolge la visione, la leadership, il
    processo, la cultura e l’organizzazione) e propositivo (costantemente
    allineato alla missione dell’istituzione) (Finnis, 2020). Nel caso
    specifico degli istituti culturali, la valutazione del grado di maturità
    digitale (*maturity assessment*) consente di comprendere e misurare la
    propria capacità digitale, stabilendo delle strategie e dei piani di
    miglioramento in funzione degli obiettivi di trasformazione digitale.

  Metadati
    I metadati sono informazioni strutturate che descrivono dati o insiemi
    di dati. Indistricabilmente legati e necessari per la corretta gestione
    del ciclo di vista di una risorsa digitale, i metadati sono in genere
    sviluppati per mezzo di pratiche e metodologie di comunità scientifiche
    di specifici domini di conoscenza, e fanno ampio uso di standard
    nazionali e internazionali, schemi e vocabolari controllati specifici
    per ciascun ambito del sapere (Tomasi, 2010).

    Vengono spesso definiti come dati che descrivono altri dati, o come
    insiemi di dati associati a un determinato documento informatico che
    permettono di identificarlo, di descriverne il contenuto e il contesto,
    garantendone la sostenibilità nel tempo. I metadati sono informazioni
    che descrivono, spiegano e rappresentano i dati facilitandone l’uso, la
    gestione e il recupero. Esistono diverse tipologie di metadati che
    appartengono a fasi diverse di produzione, gestione e pubblicazione dei
    dati. I file di metadati possono essere esterni o interni agli oggetti
    digitali. Descrivere una risorsa attraverso i metadati ne permette la
    comprensione da parte di persone e macchine in modo da facilitare e
    promuovere l'interoperabilità. A seconda della tipologia di informazione
    veicolata, i metadati sono distinti in diverse categorie: metadati
    descrittivi, gestionali, amministratici, tecnici, di conservazione, sui
    diritti, strutturali.

  Modelli
    Il termine modello può assumere diversi significati a seconda del
    contesto. I modelli possono essere: le strutture con cui si
    rappresentano e si formalizzano, nell’ambiente digitale, gli oggetti del
    patrimonio culturale nella loro riproduzione dall’analogico; il modo in
    cui vengono ridisegnati nella struttura di un sistema più ampio delle
    tecnologie che lo accompagnano nella realizzazione; i modelli di
    fruizione che vengono offerti all’utente per coinvolgerli e catturarne
    l’attenzione; i modelli gestionali del lavoro che richiedono competenze
    trasversali e ibride (Faioli, 2018). Dunque, il concetto di modello può
    essere declinato non soltanto per ciò che pertiene il digitale,
    l’aspetto informatico o di scienze dell’informazione, ma anche per
    quanto concerne l’organizzazione del lavoro, la formazione,
    l’organizzazione della conoscenza e dei servizi creati agli utenti.

    Nelle *Digital Humanities* il concetto di modellizzazione rappresenta
    una delle attività principali e può essere inteso come un processo
    creativo e di formalizzazione di un ragionamento o di rappresentazione
    di un dominio di interesse (McCarty, 2005 – Flanders e Jannidis, 2015).
    Il modello concettuale permette l’interpretazione e la restituzione
    della conoscenza (Ciula et al., 2018). Questo modello, che precede
    generalmente il modello dei dati, si basa sempre su un’interpretazione
    di cui dovrebbe farsi carico un esperto di dominio e su cui si
    instaurano le fondamenta di un quadro metodologico ampio, costituito dai
    campi disciplinari molto diversi.

    Nel campo informatico, i modelli includono diverse attività di
    architettura del software (ma anche dell’hardware), il modo di
    organizzazione delle informazioni e di disegni di sistemi. Possiamo
    includere a questa panoramica generale: la modellizzazione dei dati, di
    scenari, orientata verso il flusso dei dati o approcci che riguardano
    l'architettura software (applicazioni, infrastruttura di rete, gestione
    dei dati, ecc.).

  Open Access
    L’Open Access (“accesso aperto”) si afferma come movimento, con una sua
    definizione e una programmazione di attività, a partire dal 2001 con la
    Conferenza di Budapest organizzata dall’*Open Society Institute*
    (OSI), seguita nel 2002 dalla *Budapest Open Access Initiative* (BOAI),
    che ne segna l’atto di nascita ufficiale. La dichiarazione conclusiva
    dell’incontro contiene una prima definizione di contributo ad accesso
    aperto e l’individuazione delle due vie principali dell’*Open
    Access* (“*green*” e “*gold*” Open Access). Per "accesso aperto"
    si intende la disponibilità libera su Internet, con rete pubblica,
    permettendo a qualsiasi utente di leggere, scaricare, copiare,
    distribuire, stampare, cercare o collegare i testi completi di questi
    articoli, strisciarli per l'indicizzazione, passarli come dati al
    software o usarli per qualsiasi altro scopo legale, senza barriere
    finanziarie, legali o tecniche diverse da quelle inseparabili
    dall'accesso a Internet stesso (Orlandi et al., 2021). L'unico vincolo
    alla riproduzione e alla distribuzione, e l'unico ruolo del copyright in
    questo campo, dovrebbe essere quello di dare agli autori il controllo
    dell'integrità del loro lavoro e il diritto di essere adeguatamente
    riconosciuti e citati.

  Paesaggio culturale
    Il termine paesaggio culturale identifica un sistema di valori connotato
    dalla relazione fra beni culturali, cittadini/comunità e contesti
    fisici/virtuali. Il campo determinato da tali relazioni consente di
    superare lo storico isolamento degli oggetti culturali nelle istituzioni
    di conservazione, per intercettare nuovi pubblici e promuovere nuovi
    significati, anche di natura sociale.

    L’ordinamento italiano ha storicamente ben definito la natura
    individuale dei beni: antichità, monumenti, belle arti, cose, bellezze
    naturali, ecc. (Parpagliolo L., 1913). L’attenzione riservata alle
    istituzioni destinate a contenerle e/o a tutelarle è sempre stata
    relativamente secondaria; basti pensare alla faticosa gestazione di una
    nozione standardizzata di museo, che in parte trova un punto di arrivo
    nella costituzione del Sistema museale nazionale, ed alla attenzione
    posta al tema dei rapporti tra museo e territorio [12]_. Dalla
    Convenzione di Faro (2005) in poi (Gualdani A., 2020), l’interesse delle
    istituzioni internazionali è ulteriormente slittato verso i contesti,
    mettendo in luce la natura fluida e negoziale (su base “comunitaria”)
    delle azioni formali deputate ad intercettare i processi di
    patrimonializzazione. ICOM, nel 2014, con la Carta di Siena
    (perfezionata a Cagliari nel 2016), ha tentato d’interpretare l’impianto
    di Faro, mediandone l’impatto con la “tradizione” italiana.

  Patrimonio culturale digitale
    Per Patrimonio culturale digitale si intende l’insieme di oggetti
    digitali prodotti dalla modellizzazione di dati informativi o dalla
    organizzazione di contenuti nativamente digitali, per conseguire
    obiettivi più avanzati di conoscenza, attraverso lo sviluppo del
    potenziale relazionale che ne connota la disseminazione. La
    disponibilità di tali oggetti nell’ambito di un ecosistema che li
    valorizzi, insieme all’uso o il riuso degli stessi in forma creativa,
    contribuiscono alla formazione, al pari dei beni materiali e
    immateriali, del patrimonio culturale (Bertini et al., 2020).

    I dati grezzi e le riproduzioni digitali non costituiscono di per sé
    elementi di valore culturale, se non latamente. Essi lo diventano solo
    attraverso una forma elaborata e organizzata, quella degli oggetti
    digitali, in grado d’interagire con altre simili e di produrre nella
    relazione elementi connotativi patrimoniali, ritenutati rilevanti e
    quindi selezionati dal punto di vista culturale e sociale. Rispetto alla
    patrimonializzazione dei beni tradizionali, imperniata sul
    riconoscimento formale da parte di istituzioni, la patrimonializzazione
    degli oggetti digitali, derivando dalle relazioni e non dalle cose, trae
    la sua legittimazione dalla capacità d’interpretare una qualità o un
    bisogno di senso non episodico o puntuale, ma radicato in un’esperienza
    di conoscenza, da parte di una comunità, più strutturale e identitaria.

  Piattaforma
    Una piattaforma è qualsiasi sistema hardware e software utilizzato per
    ospitare applicazioni o servizi e serve come base per lo sviluppo o la
    gestione di altre applicazioni, processi o tecnologie. Le piattaforme
    possono essere distinte a seconda della loro funzionalità, e
    dell’obiettivo e dei servizi per cui sono state realizzate. Possono
    avere diversi sistemi operativi e software sviluppati ad hoc, oppure
    utilizzare software multi-piattaforma. Inoltre possono essere dotate di
    diverse interfacce sia per l’esposizione dei dati sia per l’interscambio
    con altre piattaforme.

  Processo di patrimonializzazione
    Per processo di patrimonializzazione si identifica l’insieme delle
    azioni, promosse su istanze sociali di tipo culturale,
    tecnico-scientifico e giuridico-amministrativo, attraverso le quali un
    qualsiasi oggetto, materiale, immateriale o digitale, viene considerato
    degno di sopravvivere al deperimento naturale per essere conservato nel
    tempo come testimonianza di civiltà.

    La patrimonializzazione è un processo intenzionale che interessa, fin
    dalle origini, oggetti destinati a perdere gli originari attributi
    funzionali per assumere uno statuto nuovo, all’interno del perimetro
    definito dal valore culturale (Hartog, 2021, Fabre, 2013). La
    patrimonializzazione in realtà non è irreversibile: un bene così come è
    entrato a far parte del patrimonio, può uscirne per i più vari motivi.
    Lo studio dei percorsi d’inclusione e di esclusione toccano ambiti
    diversi, fra i quali quelli del potere simbolico, dei paradigmi
    culturali, delle istituzioni, della gestione/destinazione delle risorse,
    della partecipazione/mobilitazione delle comunità, dell’efficacia della
    tutela e della conservazione (Balzani, 2007).

  Processo end-to-end
    Il concetto di *end-to-end* fa riferimento a una logica secondo cui si
    analizzano i processi dall’inizio fino alla loro conclusione, in maniera
    trasversale rispetto all’assetto organizzativo dell’azienda, superando
    così la frammentazione in “silos” creata dell’organizzazione per
    funzioni.

  Relazione
    L’ambiente digitale, e in particolare il web, sono il luogo in cui si
    manifesta un ecosistema basato su molteplici relazioni e scambi di dati,
    di reti, utenti e risorse digitali interconnesse “tanto eterogenee
    quanto ramificate” (Tomasi, 2022). Le tecnologie e gli standard del web
    attuale hanno contribuito a creare nuove forme di rappresentazione delle
    informazioni e dei documenti storici (siano essi analogici o nativamente
    digitali), offrendo la capacità di avere più espressività degli oggetti
    digitali e di mettere in relazione sempre diversa le informazioni.
    L’utente, interagendo, manipolando e associando secondo un proprio
    criterio le risorse digitali, ne ridefinisce il contesto, che appare
    così arricchito da nuove prospettive di senso e stratificazione di
    significati. Questo insieme di relazioni sta così cambiando sia la
    produzione e fruizione del patrimonio culturale, sia l’accesso alle
    informazioni, sempre più accessibili nello spazio digitale.

  Risorsa digitale
    Le risorse digitali possono essere definite come materiali che sono
    stati concepiti e creati digitalmente, oppure ottenuti convertendo
    materiali analogici in un formato digitale. Quando si parla di risorsa
    digitale semantica, si tratta di un processo in cui alcune entità
    (documenti, contenuti web, servizi) sono ritracciabili o ricercati con
    caratteristica specifica del loro significato in un certo dominio della
    conoscenza umana (Tomasi, 2022).

  Servizi
    I servizi rappresentano attività svolte indirettamente attraverso beni
    economici, allo scopo di soddisfare bisogni, e sono generalmente
    definiti come "beni immateriali e istantanei che si possono consumare in
    presenza del cliente, da cui sono fisicamente inseparabili" (Dizionario
    di Economia e Finanza, 2012). I servizi, intesi come output di una
    attività, possono essere definiti quindi come "una prestazione o un
    complesso di prestazioni realizzate, di natura più o meno intangibile
    che normalmente, ma non necessariamente, hanno luogo nell’interazione
    tra il cliente e fornitore del servizio" (Zuffada, 2011).  In
    particolare, le principali caratteristiche che distinguono i servizi dai
    prodotti sono: 

    -  Intangibilità e immaterialità dell’output.

    -  Congiunzione spazio-temporale dei processi di produzione e di
       consumo.

    -  Non trasferibilità nel tempo e nello spazio.

    -  Partecipazione degli utenti.

    -  Eterogeneità.

    -  Impossibilità di essere tenuti in magazzino.

    Il termine “servizi” viene utilizzato nel PND in vari contesti e può
    assumere significati molto diversi. Possono essere individuate categorie
    che delineano delle caratteristiche comuni a seconda della funzionalità
    e del contesto digitale.  

    In campo informatico, un servizio può essere considerato come un
    componente hardware, software o architetturale. Questi possono dunque
    rispondere a diverse esigenze come operazioni di *back-end*, di
    esposizione dei dati (come ad esempio API), o di creazione di
    applicazioni per l'utente: dalle piattaforme di *crowdsourcing* al
    servizio di prenotazione dei biglietti, ecc.

  Silos di dati
    Con l'espressione silos di dati si intende una componente isolata di un
    sistema informativo che non condivide i dati, le informazioni e/o i
    processi con le altre componenti del sistema. I componenti di
    un’architettura a silos (o monolitica) sono integrati in un blocco
    compatto di codice, per cui la modifica anche di un solo componente può
    incidere sull’intera infrastruttura di base. Questo comporta problemi di
    manutenibilità e sostenibilità: ogni aggiornamento appesantisce la base
    del codice e un singolo componente dipende molto spesso dall’intera
    applicazione; un altro problema legato alla poca flessibilità della
    gestione dei dati è, ad esempio, il malfunzionamento o la scarsa
    performance di un solo componente che può mettere a rischio il
    funzionamento di tutto il sistema applicativo.  Un silos di dati si
    verifica ogni volta che un sistema di dati è incompatibile o poco
    integrato con altri sistemi di dati. Questa incompatibilità può
    verificarsi a tre livelli architetturali: tecnico, applicativo, dei dati
    in sé. È già stato dimostrato che le scelte alla base della modellazione
    sono la causa principale dei problemi di integrazione tra dati e, di
    conseguenza, la maggior parte dei sistemi di gestione sono incompatibili
    tra loro a partire dallo strato di base, quello della architettura dei
    dati stessi (O’Neill e Stapleton, 2022). I silos impediscono la
    condivisione dei dati, la possibilità di accederne e di riutilizzarli
    scoraggiando così il lavoro collaborativo e le incongruenze.

  Sistema federato
    Per sistema federato ci si riferisce a un tipo di sistema di gestione di
    basi di dati che integra più database autonomi preesistenti, che possono
    essere geograficamente decentrati e conservati in DBMS (*Database
    Management System*) eterogenei, in un unico sistema. Alla base del
    sistema federato (multi-database) vi è un server in grado di ricevere
    richieste di *query* e distribuirle ad origini dati remote (Atzeni et.
    al, 2002). Le tecniche per la gestione di basi di dati federate devono
    tenere conto delle eterogeneità di sistemi e applicazioni, consentendo
    uno scambio dei dati che superi le differenze di rappresentazione dei
    vari sistemi e permetta una opportuna integrazione, conversione e
    riconciliazione dei dati fra un'applicazione e l'altra. Un database
    federato può essere ad accoppiamento libero, che richiede quindi
    l’accesso ad altri componenti del database, ad accoppiamento stretto,
    che utilizza processi indipendenti per lavorare in un sistema federato,
    o un database blockchain, che gestisce le transizioni finanziarie e di
    altro tipo (Heimbigner et al., 1985).

  Smart Contract
    Un “contratto intelligente” è un accordo tra due persone o entità sotto
    forma di codice informatico programmato per essere eseguito
    automaticamente. L'idea è stata proposta nel 1996 da Nick Szabo, un
    pioniere della crittografia, che ha definito lo *smart contract* come un
    insieme di contratti virtuali con protocolli associati per farli
    rispettare (Mohanta et al., 2018). Il protocollo Bitcoin, che
    sostanzialmente registra la prova di un pagamento, può essere visto come
    una versione primitiva di *smart contract*. Questi sono eseguiti su
    tecnologie blockchain, il che significa che i termini sono memorizzati
    in un database distribuito e non possono essere modificati.

  Teca digitale
    Con termine teca digitale si indica un sistema in grado di acquisire,
    organizzare e archiviare risorse digitali multimediali e i relativi
    metadati gestionali. Viene spesso associata alle piattaforme di
    pubblicazione di collezioni di risorse digitali, e per questo viene
    ambiguamente associata all’idea di *digital library*. Molti istituti che
    conservano il patrimonio culturale si sono dotati negli anni di una teca
    digitale per archiviare oggetti digitali e per permettere la fruizione
    del loro patrimonio digitalizzato.

  Trasformazione digitale
    In ambito culturale, la trasformazione digitale non riguarda solo le
    tecnologie utilizzate, le tipologie dei prodotti e dei servizi offerti o
    le modalità di interazione adottate, ma investe in profondità il modo in
    cui si concepiscono le persone e le competenze nel contesto delle
    relazioni (Calveri et al., 2021). La trasformazione digitale delle
    istituzioni culturali è quindi un processo complesso, che abbraccia
    tutte le aree operative del patrimonio culturale (dalla logistica alla
    gestione delle collezioni, dalla formazione delle risorse umane al
    marketing e alla comunicazione, dal design dei servizi ai modelli di
    gestione, ecc.). Essa consiste nel ripensamento delle logiche di lavoro,
    nell’innovazione delle modalità di interazione con i pubblici, nella
    creazione di nuovi modelli operativi all’interno dell’ecosistema
    digitale in cui la tecnologia è lo strumento abilitante del cambiamento.

  User-Centered Design
    Con *User-centered design*, in italiano progettazione centrata sulle
    persone o design antropocentrico, si fa riferimento ad un metodo
    progettuale iterativo che pone al centro del progetto una o più
    tipologie di persone, definite *personas*, individuate come fruitrici
    principali di un prodotto digitale (applicazioni e siti web o mobile,
    software, ecc.). Il termine è stato proposto dagli studiosi Norman e
    Draper nel 1986 e si basa sull’assunzione per cui, se i progettisti
    terranno in considerazione le caratteristiche, le abitudini, le
    preferenze e il comportamento degli utenti, saranno in grado di
    progettare sistemi più semplici da usare. Secondo la definizione
    ufficiale fornita dall’Organizzazione Internazionale per la Normazione
    con la norma ISO 9241-210 del 2019 (processo per la progettazione di
    sistemi interattivi utilizzabli), che segue lo standard ISO 13407 sulla
    progettazione orientata all’utente di sistemi interattivi, questo
    approccio alla progettazione prevede quattro fasi di sviluppo, quali: 1.
    capire e specificare il contesto d’uso; 2. definire l’utente e le sue
    esigenze; 3. proporre soluzioni progettuali; 4. valutare le soluzioni da
    un punto di vista tecnico-funzionale e della *user experience*.

  User journey
    Lo *User journey*, in italiano “percorso dell’utente”, è una tecnica
    utilizzata in particolare nei modelli di business e di marketing per
    conoscere e riprogettare l’esperienza dell’utente con un particolare
    brand, prodotto o servizio, soprattutto nell’analisi dei processi di
    acquisto. Si considera e analizza l’intero percorso dell'interazione: da
    quando viene a conoscenza di un determinato oggetto digitale alle
    esperienze che può avere (Kokins et al., 2021). L'attenzione non è posta
    sulle transazioni, ma su come l’utente si sente dopo aver interagito con
    quel particolare oggetto. Dunque, lo *user journey* documenta l'intera
    esperienza di un utente per costruire e garantire la fruizione del
    prodotto digitale (che sarà dinamico e cambierà a seconda dell’utente).

.. [1] Per la dichiarazione universale dei diritti umani cfr. https://www.senato.it/application/xmanager/projects/leg18/file/DICHIARAZIONE_diritti_umani_4lingue.pdf; per la convenzione ONU cfr. https://www.esteri.it/mae/resource/doc/2016/07/c_01_convenzione_onu_ita.pdf

.. [2] Come ad esempio utenti con disabilità fisiche, cognitive o sensoriali. In merito all’accessibilità fisica in Italia sono stati emanati numerosi decreti e leggi, come il D.P.R. 384/1978, la Legge 41/1986, il D.L. 371/1987, la Legge Quadro 13/1989, il D.M. 236/1989, la Legge Quadro 104/1992, il D.P.R. 380/2001, il D.Lgs. 156/2006, infine anche le Linee Guida per il superamento delle barriere architettoniche nei luoghi di interesse culturale, pubblicate dal Ministero per i Beni e le Attività Culturali nel 2008 (MiBAC, 2008), e le Linee guida per la redazione del Piano di eliminazione delle barriere architettoniche (P.E.B.A) nei musei, complessi museali, aree e parchi archeologici, pubblicate nel 2018 dalla Direzione Generali Musei. In merito alle disabilità sensoriali e rimozione delle barriere comunicative, in Italia è stata approvata la Legge 136/2021.  Di recente redazione è anche la Legge delega sulla disabilità 227/2021 che ha “*L’obiettivo principale di modificare la legislazione sulle disabilità e promuovere la deistituzionalizzazione (vale a dire il trasferimento dalle istituzioni pubbliche o private alla famiglia o alle case della comunità) e l’autonomia delle persone con disabilità*”.

.. [3] Per quanto riguarda le regole tecniche cfr."Linee Guida sull’Accessibilità degli strumenti informatici" redatte da Agid nel 2020, che indirizzano la Pubblica Amministrazione all’erogazione di servizi accessibili ed informazioni fruibili, https://www.agid.gov.it/it/design-servizi/accessibilita

.. [4] Per la definizione di cloud computing fornita dalla *National Institute of Standards and Technology* si veda
   https://nvlpubs.nist.gov/nistpubs/legacy/sp/nistspecialpublication800-145.pdf.

.. [5] Per un approfondimento sulla strategia cloud nazionale si rimanda a quanto pubblicato dal Dipartimento per la trasformazione digitale: https://innovazione.gov.it/dipartimento/focus/strategia-cloud-italia/.  

.. [6] https://www.agid.gov.it/it/piattaforme/conservazione

.. [7] https://bibliotecadigitale.cab.unipd.it/biblioteca-digitale/archivi-istituzionali/digital-preservation-preservazione-digitale

.. [8] http://transcribe-bentham.ucl.ac.uk/td/Transcribe_Bentham

.. [9] Linee Guida recanti regole tecniche per l’attuazione del decreto legislativo 24 gennaio 2006, n. 36 e s.m.i. relativo all’apertura dei dati e al riutilizzo dell’informazione del settore pubblico. Le linee guida in consultazione fino al 17 luglio 2022: https://docs.italia.it/AgID/documenti-in-consultazione/lg-opendata-docs/it/bozza/index.html.  Per aggiornamenti le pagine delle Linee guida Agid: https://www.agid.gov.it/it/argomenti/linee-guida.

.. [10] https://www.aib.it/struttura/commissioni-e-gruppi/gruppo-di-lavoro-biblioteche-digitali/2020/82764-nuovo-manifesto-per-le-biblioteche-digitali/

.. [11] Un approfondimento sul progetto ”Magazzini Digitali” è disponibile al seguente indirizzo: https://www.bncf.firenze.sbn.it/biblioteca/magazzini-digitali/

.. [12] Decreto ministeriale 21 febbraio 2018, rep. 113 “Adozione dei livelli minimi uniformi di qualità per i musei e i luoghi della cultura di appartenenza pubblica e attivazione del Sistema museale nazionale”, ed in particolare l’allegato “Livelli uniformi di qualità per i musei”, Ambito III” Comunicazione e rapporti con il territorio”; documentazione disponibile all’indirizzo internet http://musei.beniculturali.it/progetti/sistema-museale-nazionale.  
