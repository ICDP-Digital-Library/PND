3. Data governance interna
==========================

Al fine di una corretta redazione del DMP, è necessario che ogni
Istituto della cultura definisca una chiara *data governance* interna,
con l’individuazione di ruoli e responsabilità, che tenga conto dei
processi consolidati e delle necessità dei diversi uffici. L’Agenzia per
l’Italia Digitale (AgID) nelle già citate *Linee guida nazionali per la
valorizzazione del patrimonio informativo pubblico*, delinea la
struttura di un possibile gruppo di lavoro che opera in parte a livello
centrale e in parte in ogni ufficio per gestire il processo di gestione
dei dati. A seconda delle dimensioni degli uffici, alcune figure
professionali possono coincidere o possono essere ulteriormente
distinte, è quindi opportuno che ogni Istituto individui nel dettaglio i
ruoli e le figure relativamente al suo specifico processo di gestione
dei dati. Sulla base dell’organizzazione degli uffici del MiC, e
contestualizzando la struttura della *governance* proposta dalle linee
guida AgID, si elencano di seguito alcuni dei principali ruoli che
andranno definiti prima dell’avvio delle attività di produzione/gestione
di dati e risorse digitali:

-  **Responsabile del progetto**: può avere un ruolo di coordinamento
   del progetto e/o di responsabilità scientifica.

-  **Responsabile della banca dati**: è la figura che ha la
   responsabilità del procedimento amministrativo che popola la
   specifica fonte del dato, che ne cura la qualità e il relativo
   aggiornamento;

-  **Responsabile tecnico della banca dati**: è una figura coordinata
   dal responsabile della banca dati con conoscenze informatiche e con
   un ruolo operativo sul sistema gestionale. Fornisce indicazioni circa
   il reperimento concreto dei dati dalla base dati, e cura il
   monitoraggio dei vari “connettori” che a partire dalla base dati
   espongono eventualmente il dato come dato aperto.

-  **Responsabile tematico della banca dati**: si tratta di un esperto
   di dominio che conosce in modo approfondito l’Istituto e la storia
   dei dati su cui l’ufficio opera. Spesso propone nuovi dataset da
   esporre a partire dal sistema gestionale corrispondente e cura
   eventuali valutazioni di dominio o relative al significato dei dati.
   Ha anche la possibilità di compiere bonifiche e semplici adeguamenti
   sulla banca dati, su segnalazione o su valutazioni proprie. Riferisce
   invece al Responsabile della banca dati la necessità di eventuali
   variazioni strutturali al sistema gestionale che insiste sui dati.

-  **Responsabile Open Data (o Data Manager)**: conosce i dati
   dell’Istituto nel loro insieme, redige le procedure operative per lo
   scambio dati tra le diverse figure coinvolte e pianifica la strategia
   di apertura e di diffusione dei dati, sia per quanto riguarda i dati
   di tipo più propriamente amministrativo, sia per i dati più
   tipicamente descrittivi sul patrimonio culturale. Si coordina con il
   Gruppo di lavoro Open Data, definito a livello degli istituti
   centrali del MiC.

-  **Curatore dei dati (o Digital Data Curator):** è la figura che ha la
   responsabilità del processo creazione dei dati, dalla selezione dei
   più opportuni modelli di metadatazione, nonché delle procedure per la
   preservazione dei dati in vista dell’accesso e del riuso, anche sul
   lungo periodo.

Le figure sopra descritte dovranno poi coordinarsi con i seguenti gruppi
di lavoro e uffici definiti ai livelli più alti della *governance*:

-  **Gruppo di lavoro Open Data**: è definito a livello degli Istituti
   centrali; valuta le esigenze di pubblicazione dati e, nel rispetto
   della normativa, promuove l’uso e la diffusione degli Open Data. Si
   occupa di analisi della qualità dei dati, di definizione delle
   interfacce d’accesso ai dati, di promozione di applicazioni e servizi
   digitali sviluppate a partire dai dati pubblicati. Si occupa della
   formazione tecnica e concettuale all’interno dell’amministrazione sui
   temi legati al paradigma Open Data, anche sulla base delle linee
   guida pubblicate dall’Agenzia per l’Italia Digitale. Alcuni membri
   del team (e.g., esperti di tecnologie Web, esperti GIS, esperti di
   tecnologie e strumenti per i Linked Data) possono occuparsi della
   gestione del processo di apertura del dato dal punto di vista IT.

-  **Ufficio giuridico-amministrativo:** fornisce consulenza su aspetti
   come la definizione delle licenze e delle note legali associate ai
   dati, sia su tutte quelle problematiche di tipo giuridico o
   amministrativo, comprese quelle di privacy, di finalità del dataset e
   di trattamento del dato personale ove presente. All’interno del MiC
   questo ruolo è svolto dalle Direzioni generali di settore e
   dall’ICDP.

-  **Ufficio statistica**: l’ufficio statistica gioca un ruolo
   importante sia nel promuovere nuove tipologie di dataset da esporre,
   sia nel validare dal punto di vista metodologico e statistico i dati
   pubblicati e le loro visualizzazioni. All’interno del MiC questa
   funzione è svolta dall’Ufficio Statistica della Direzione Generale
   Bilancio.

Nel DMP possono poi essere individuati altri ruoli e figure specifiche
che avranno la responsabilità di supervisionare la produzione e gestione
dei dati del singolo progetto.
