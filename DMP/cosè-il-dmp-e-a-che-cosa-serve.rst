1. Cos’è il DMP e a che cosa serve 
===================================

I DMP sono strumenti che permettono di raccogliere informazioni su come
i dati vengono acquisiti, descritti, elaborati, gestiti, definendone i
piani per la loro condivisione e conservazione nel tempo, indicando
eventuali restrizioni da applicare ai dati della cultura nelle varie
fasi del progetto.

Il DMP delinea inoltre i principi e raccoglie indicazioni fondamentali
su quali standard di metadati possono essere utilizzati, come i dati
verranno archiviati e protetti dal rischio di perdite accidentali, come
verranno condivisi e se esistono restrizioni sulla condivisione o sul
riuso. Il DMP definisce inoltre ruoli e responsabilità durante l'intero
ciclo di vita dei dati e, nei sistemi complessi, ha l’ulteriore finalità
di ottimizzare la produzione dei dati e razionalizzarne la gestione, in
ossequio al principio *once only* applicato alla creazione del
dato [1]_.

Il piano di gestione dei dati consente agli istituti di pianificare,
documentare fin dall’inizio e successivamente monitorare la gestione dei
dati di un progetto di digitalizzazione, verificando poi passo dopo
passo il rispetto di quanto è stato deciso.

Il DMP, dunque, aiuta a mettere a fuoco tutte le azioni che devono
essere intraprese da chi avvia un progetto di digitalizzazione o di
elaborazione di risorse digitali, affinché non vengano sottovalutati
quegli aspetti che garantiscano la sostenibilità del processo nel tempo,
quali ad esempio:

-  il flusso di lavoro di tutto il ciclo di vita dei dati, dalla
   produzione alla pubblicazione;

-  il rispetto degli obiettivi del finanziamento, il soddisfacimento
   delle policy di riuso e i vincoli di copyright;

-  la preservazione dei dati a lungo termine, salvaguardando dal rischio
   di perdita il lavoro che spesso si articola in un intervallo
   temporale di più anni;

-  l'utilizzo degli standard per la qualità e l’interoperabilità dei
   dati.

È un documento che garantisce chiarezza sia all’interno del progetto,
sia all’esterno, ponendo le basi per la corretta fruizione e riuso dei
dati prodotti. È prima di tutto un documento utile internamente, per la
gestione del progetto stesso e dei relativi dati. Infatti, il DMP
stabilisce chi ha la responsabilità di gestire i vari aspetti del
progetto e quali sono i ruoli di ciascuno, in modo che tutti i
partecipanti sappiano con certezza a chi fare riferimento per le varie
attività che compongono un progetto di digitalizzazione o la
conservazione di materiali digitali. Ciò è importante anche in
prospettiva futura, nel caso fosse necessario recuperare queste
informazioni nel tempo.

Il DMP consente inoltre di verificare e il rispetto dei requisiti
giuridici e legali, considerare e prevenire eventuali rischi e criticità
legate alla conservazione dei dati, e valutare le politiche di accesso e
condivisione dei dati, tenendo traccia delle decisioni prese e delle
soluzioni adottate. In questo modo, è possibile riconoscere e affrontare
le problematiche tecniche e legali fin dall’inizio del progetto di
ricerca (open source, database, licenze d’uso, tutela del diritto
d’autore, ecc.).

È in ogni caso consigliabile aggiornare il DMP ogni volta che si ritiene
necessario rivalutare le decisioni prese in precedenza. Nel corso del
progetto possono infatti emergere nuovi requisiti che non erano stati
previsti all’inizio. In questo senso, il DMP è un documento vivo e
dinamico.

Concludendo, il DMP è uno strumento:

-  **aperto**, perché accessibile e disponibile alla consultazione
   interna, ma potenzialmente anche esterna;

-  **dinamico**, perché viene aggiornato periodicamente in base
   all’avanzamento del progetto;

-  **condiviso**, perché è realizzato coinvolgendo tutti i diversi
   attori che prendono parte al processo di produzione e gestione dei
   dati.

.. [1]
    Il dato va prodotto una sola volta, deve essere conservato in
   un'unica posizione, ne va garantita la qualità e l’aggiornamento e
   tutti gli uffici del MiC lo utilizzano. Questo è particolarmente
   utile nella gestione delle cosiddette anagrafiche degli istituti
   culturali e dei beni culturali.
