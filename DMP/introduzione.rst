Introduzione
============

Al pari di una qualsiasi attività che interessa il patrimonio culturale
e i luoghi della cultura, anche i progetti di digitalizzazione, e più in
generale la gestione di banche dati, necessitano di un’accurata
programmazione che dia conto di tutte le fasi del processo generativo.
Inoltre i dati, una volta prodotti, rappresentano un patrimonio che va
correttamente gestito al fine della sua permanenza nel tempo.

Il **piano di gestione dei dati** (**Data Management Plan**, abbreviato
**DMP**) è uno strumento che contribuisce a tale obiettivo, documentando
le modalità di creazione, raccolta, gestione, conservazione e
valorizzazione delle informazioni nell'ambito di un progetto di gestione
dei dati o di digitalizzazione. Lo scopo della pianificazione della
gestione dei dati e degli oggetti digitali è quello di garantire che
essi siano tenuti al sicuro in tutte le fasi della filiera, dalla
produzione all’archiviazione e/o pubblicazione, nonché di testimoniare e
documentare tecnologie, metodologie e modalità impiegate nella
definizione e nella realizzazione di un progetto digitale.

Questo approccio si estende alle diverse tipologie di dati prodotti
dall’attività degli istituti culturali: dati provenienti da nuove o
precedenti digitalizzazioni di beni culturali, prodotti della ricerca,
documenti digitali di vario genere connessi a qualunque attività. Il
presente documento, che correda il Piano nazionale di digitalizzazione
del patrimonio culturale (PND), fornisce le linee guida per la redazione
dei piani di gestione dei dati nello specifico ambito dei progetti di
digitalizzazione e della gestione di banche dati sui beni culturali. È
stato redatto avendo a riferimento le “Linee guida nazionali per la
valorizzazione del patrimonio informativo pubblico” elaborate da AgID -
Agenzia per l’Italia Digitale [1]_ (di seguito anche “\ **Linee guida
AgiD**\ ”).

In questa prima versione, l’obiettivo del documento è introdurre la
metodologia al fine di una sua concreta sperimentazione sul campo. In
seguito, in relazione agli aggiornamenti del PND, saranno definiti gli
strumenti operativi per rendere la compilazione dei DMP un metodo
sistematico per presentare e accompagnare i progetti di
digitalizzazione.

.. [1]
    Cfr.
   https://www.dati.gov.it/linee-guida-valorizzazione-patrimonio-informativo-pubblico.
