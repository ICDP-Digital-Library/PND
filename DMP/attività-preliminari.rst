4. Attività preliminari
=======================

Prima della redazione del DMP, occorre che l’istituto abbia eseguito le
attività preliminari previste dalle Linee guida AgID, e in particolare:

-  **Censimento dei dati**. All’interno dei singoli uffici o dei vari
   settori dell’amministrazione è necessario condurre il censimento
   delle banche dati e dei progetti di digitalizzazione, anche per
   quelli in itinere o che riguardano il recupero di digitalizzazioni e
   dati pregressi. Dovranno essere raccolte informazioni in relazione
   alle caratteristiche dei dati archiviati o che verranno acquisiti,
   alla loro identificazione e descrizione. Ciascun soggetto preposto
   alla gestione di una particolare base di dati indica poi al
   responsabile Open Data, tra le altre cose, le caratteristiche
   descrittive del dato, i tracciati record, il tasso temporale di
   aggiornamento, e ogni altra informazione utile a far comprendere le
   caratteristiche peculiari dei dati. AgID raccomanda l’adozione di un
   approccio di tipo “\ *demand-driven*\ ” per individuare i dati che
   tenga conto dell’impatto economico e sociale nonché del livello di
   interesse degli utilizzatori suddivisi opportunamente per categorie
   (ad esempio cittadini, imprese, altre pubbliche amministrazioni), dei
   loro requisiti e delle loro necessità.

-  **Analisi giuridica delle fonti**. Alla fase di censimento fa seguito
   l’analisi giuridica delle fonti del dato, fondamentale per creare un
   servizio equilibrato nel rispetto della funzione pubblica e dei
   diritti dei singoli individui. Essa evidenzia limitazioni d’uso,
   determinazione dei diritti e dei termini di licenza. AgID fornisce
   una breve checklist [1]_, utile per verificare se tutti gli aspetti
   giuridici sono stati valutati.

-  **Analisi delle politiche di accesso e licenza**. Altro aspetto
   importante da considerare sono eventuali forme di aggregazione dei
   dati e restrizioni di accesso, che hanno anche un impatto sulla
   scelta della licenza. Esistono infatti casi in cui i dati possono
   essere diffusi solo in forma anonima, ossia a un livello di
   aggregazione tale da impedire di identificare le persone cui i dati
   si riferiscono, oppure per ragioni connesse alla sicurezza del bene a
   cui si riferiscono. A tal fine, è bene definire delle politiche di
   accesso ai dati in cui sia indicato un profilo di accesso specifico
   per ogni dato, dettato dai diritti sull’informazione di base, dalle
   norme o dalle *policy* in atto.

-  **Sistema di conservazione e storicizzazione**. I dataset rilasciati
   costituiscono non solo una risorsa per la collettività, ma un
   prezioso patrimonio anche per le pubbliche amministrazioni che
   possono in questo modo archiviare in modo alternativo i loro dati in
   modalità indipendente dagli applicativi software originali che li
   hanno prodotti. Per questo motivo è importante premunirsi di un
   sistema di archiviazione/conservazione che mantenga le diverse
   versioni dei dati nel lungo periodo. A tal fine si raccomanda di
   assicurare che le versioni stesse siano accessibili a un URL stabile,
   che sia anche documentato unitamente alla pubblicazione del dato.

Una volta eseguite queste attività, l’istituto disporrà delle
informazioni necessarie per la corretta compilazione del DMP.

.. [1]
    Cfr. voce specifica nelle FAQ allegate.
