Introduzione
============

Il patrimonio culturale è un fondamentale generatore di valori
all’interno della società: lo abbiamo ereditato dal passato per
costruire il senso del presente e proiettare i nostri valori verso il
futuro. In tal senso, i musei, gli archivi, le biblioteche e i luoghi
della cultura in generale garantiscono la preservazione nel tempo degli
oggetti materiali che consideriamo beni culturali, promuovendo lo
sviluppo del pensiero critico, della crescita individuale,
dell’inclusività generazionale, etnica e confessionale e della
partecipazione attiva della cittadinanza.

La rete internet, le piattaforme web, le tecnologie digitali hanno
determinato, e determinano quotidianamente, la configurazione di inediti
scenari di comunicazione, condivisione e scambio: impattando
direttamente sulle capacità e le percezioni individuali, ridisegnano i
bisogni delle comunità nella creazione di nuovi scenari valoriali e di
nuove forme di funzione del patrimonio culturale. Gli strumenti e le
metodologie informatiche se correttamente impiegati, costruiscono e
potenziano le relazioni tra le persone, le espressioni del patrimonio e
le attività culturali, aumentando, dunque, le capacità di elaborare
nuove prospettive di senso per il futuro.

La pandemia Covid-19, diminuendo drasticamente la possibilità di
intrattenere relazioni fisiche con il patrimonio culturale e i suoi
fruitori, ha evidenziato la necessità di accelerare i processi di
trasformazione digitale già in atto nei luoghi della cultura; inoltre,
ha dimostrato che per traguardare la straordinarietà dell’emergenza
occorrono strategie lungimiranti. Superata la fase più acuta della crisi
sanitaria, rimane la consapevolezza che il digitale non è solo
un’alternativa congiunturale ma rappresenta una grande opportunità per
creare un ecosistema della cultura capace di incrementare la domanda
potenziale e ampliare l’accessibilità per diversi segmenti di pubblico,
raggiungere target generazionali e geografici difficilmente
coinvolgibili e tessere nuove relazioni fra i beni culturali e le
persone.

Per realizzare tale processo, è necessario dotarsi di strategie che
armonizzino la dimensione culturale con quella manageriale e tecnologica
con lo scopo di determinare un cambiamento della visione, una verifica e
un’innovazione sia dei processi interni sia di quelli rivolti all’utenza
esterna, un’evoluzione dei sistemi con cui operare nell’ambiente
digitale. In tale prospettiva, l’Istituto centrale per la
digitalizzazione del patrimonio culturale - *Digital Library* del
Ministero della cultura - ha avviato la redazione del Piano nazionale di
digitalizzazione del patrimonio culturale (di seguito PND).

Nota di consultazione: le parole evidenziate in **grassetto** **blu**
trovano un approfondimento nel capitolo “Parole chiave” posto in coda al
documento. Le parole sono evidenziate solo nella prima occorrenza.
