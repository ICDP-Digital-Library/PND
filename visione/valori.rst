Valori 
======

I valori fondativi della visione del PND ruotano attorno ai
concetti chiave di **paesaggio culturale**\*, **patrimonio
culturale digitale**\* e **relazioni\***. Questi valori creano un
terreno comune su cui operare e costituiscono la premessa per il
raggiungimento di specifici obiettivi di cambiamento all’interno
di un progetto di ampio respiro. In questa prospettiva, la
pubblica amministrazione ha un ruolo fondamentale nel preservare
l’eredità culturale, comunque essa venga declinata, e nel
renderla accessibile a tutti nel lungo periodo.

Il PND rappresenta, dunque, un’opportunità per valorizzare le
“cose” e i “beni” che sono il portato di una selezione
plurisecolare, ponendoli all’origine di un ambito di fruizione
nuovo, fino ad oggi dominato in via quasi esclusiva dagli
algoritmi delle *big tech* commerciali.  Esistono, in particolare
a livello accademico, piattaforme internazionali, anche molto
avanzate, per la condivisione di dati relativi a specifiche
tipologie di patrimonio: ma esse sono state progettate e sono
tuttora alimentate per finalità appunto di ricerca, mentre
l’obiettivo del PND è la disseminazione culturale presso un
pubblico vasto.

.. _contenti_come_paesaggi_culturali:
Contesti come paesaggi culturali
--------------------------------

Accanto alla concezione attuale di patrimonio culturale, che
scaturisce dal sistema di tutela così come si è consolidato
dall’inizio del secolo scorso nel sistema statale - e *latu
sensu* “pubblico” - è cresciuta negli ultimi anni una visione
incentrata sulle pratiche sociali sotto l’impulso di organismi
sovranazionali (Unesco e ICOM prima, Commissione Europea poi). La
prima lettura si focalizza sui beni culturali, sulla loro
selezione, gerarchizzazione e legittimazione; la seconda si fonda
sui processi di riconoscimento sociale e di patrimonializzazione
condivisa operati dalle comunità su scala tanto locale quanto
globale.  L’Italia ha recepito la convenzione di Faro solo nel
settembre del 2020 [1]_, a testimonianza delle difficoltà
incontrate nell’armonizzarne l’inquadramento giuridico con la
gestione dell'espansione dei processi di patrimonializzazione,
intrapresi liberamente a livello territoriale dalle
amministrazioni locali e dai soggetti privati senza finalità di
lucro.

Oggi come in passato, il patrimonio culturale è frutto di un
processo di riconoscimento critico, attribuzione di senso e
gerarchizzazione che sempre si rinnova, in funzione delle mutate
sensibilità intellettuali, politiche e disciplinari; per questo
contempla interpretazioni e letture plurime derivanti dalle
opinioni e dalle attitudini di generazioni, gruppi sociali e
individualità differenti, che mutano nei diversi contesti
storici. Nell’attuale cultura globalizzata, i confini del
patrimonio culturale, finora marcati in modo netto per effetto
del processo di individuazione dei beni in funzione della tutela,
tendono a sfumare nello scenario del “paesaggio”, costituito da
luoghi in cui coesistono narrazioni e relazioni. La nozione di
paesaggio culturale appare dunque più appropriata per integrare
la visione istituzionale del patrimonio culturale con gli apporti
che derivano dall’interazione fra territori, luoghi, cose e
sguardi soggettivi, dunque suscettibile di potenziamenti e
valorizzazioni grazie alle contaminazioni occorrenti
nell’ecosistema digitale. Ciò, naturalmente, non implica
l’abbandono della visione consolidata, in base alla quale il
potenziale narrativo degli oggetti si arricchisce attraverso i
riscontri puntuali sulle fonti, la comparazione, le analisi
critiche e le ricostruzioni proposte dagli studiosi. È vero
semmai il contrario, e cioè che il portato del lavoro
intellettuale sulle “cose”, fino ad ora confinato ad ambiti
specialistici, può trovare nel paesaggio culturale un’ulteriore
opportunità per essere comunicato e compreso.

All’interno di questo paesaggio culturale, il patrimonio italiano
si contraddistingue per le seguenti caratteristiche:  

-  eredità culturale: con la sua pluralità di origini culturali
   sedimentate nel tempo, il patrimonio culturale italiano è
   presente nei contesti territoriali e nelle tradizioni locali,
   formando il cosiddetto “patrimonio diffuso”, spesso declinabile
   sia in termini di “radici” (identità), sia in termini di
   “trasmissibilità” (i beni sono ancorati ai territori e vengono
   trasmessi di generazione in generazione). Esistono anche i beni
   “nomadi”, provenienti da luoghi remoti, che collezionisti o
   studiosi possono aver situato in istituzioni culturali del
   territorio nel corso del tempo; anch’essi contribuiscono a
   comporre l’eredità culturale;

-  capillarità: vi è un nutrito presidio di istituzioni culturali
   disseminate su tutto il territorio (monumenti, siti
   archeologici, musei, archivi, biblioteche, istituti culturali),
   che insieme costituiscono una rete di competenze che detiene
   conoscenze rilevanti, da non disperdere nei passaggi
   intergenerazionali;

-  conoscenza: le istituzioni esprimono una solida e antica
   tradizione catalografica, che ha dato vita a una altrettanto
   solida comunità di professionisti del patrimonio e di studiosi,
   aggiornatasi nel tempo.  Essa rappresenta tuttora la colonna
   vertebrale che regge l’impianto della ricerca, soprattutto in
   ambito umanistico; 

-  riconoscibilità: i prodotti della creatività italiana vantano
   forti radici storico-culturali, tanto da essere riconoscibili
   e apprezzati a livello internazionale, anche in ambiti diversi
   da quelli specifici del patrimonio culturale. 

In questo scenario, la digitalizzazione del patrimonio culturale
deve assicurare vitalità narrativa e pluralismo interpretativo,
affinché gli “oggetti culturali”, nei loro corrispettivi
digitali, possano convivere con visioni differenti e con
connessioni storicamente profonde e geograficamente ampie del
patrimonio italiano, da cui derivano interpretazioni e
costruzioni di senso rispondenti a diversi usi sociali, a partire
da una corretta “ricostruzione digitale” del **contesto**\* di
provenienza (cfr. par.
:ref:`1.3.1<estensione_del_patrimonio_culturale_per_nuovi_pubblici>`).

.. _patrimonio_culturale_digitale:
Patrimonio culturale digitale
-----------------------------

Il Consiglio dell’Unione Europea [2]_ ha incluso tra le forme del
patrimonio culturale, oltre ai beni materiali e immateriali,
anche le **risorse digitali\***, nella duplice accezione di
**digitale nativo**\* e di prodotti/servizi derivati dai processi
di digitalizzazione. Si tratta di un passaggio importante, perché
supera la funzione ancillare del bene digitale come replica o
copia dell’originale fisico e afferma la legittimità di un
percorso di conoscenza autonomo, peculiare e connotato da
originalità. Originalità che non discende dall’oggetto, ma dalla
relazione intellettuale da cui il bene digitale prende forma e da
cui attinge nuovi significati trasmissibili e non solo
“pensabili”.

Il patrimonio culturale digitale è costituito da oggetti, la cui
natura può essere definita sulla base delle relazioni informative
che sono in grado di generare. Essi, anche quando collegati ai
beni culturali fisici, possiedono un’autonomia ontologica, come
ormai attestato da un’ampia letteratura. Sono disponibili e
accessibili, non ponendo alcuna barriera geografica e temporale
alla libera fruizione. Sono dispositivi di potenziamento: il
patrimonio, nelle società contemporanee, è strategico perché crea
le condizioni per la costruzione di un dialogo tra diversità, e
pluralità. Gli oggetti del patrimonio culturale digitale,
inoltre, ambiscono a saldare tradizione, storia e memoria secondo
formule variabili, determinate dall’intenzione creatrice o dalle
successive interpolazioni favorite dai processi di
**co-creazione**\*.  Infine, uniscono tempi, beni (materiali o
immateriali), luoghi e persone, perché l’originale significato
patrimoniale di cui sono latori si situa sempre all’interno di
percorsi concettuali e di senso.

D’altronde, è ormai acquisito dagli esperti di settore che il
digitale non debba essere considerato un mero strumento di
comunicazione, ma l’espressione di un più ampio mutamento che
coinvolge gli individui, i processi e la nozione di cultura,
influendo così sull’immaginario collettivo. Per sfruttare le
potenzialità del digitale, occorre quindi comprenderne le
logiche, i modelli, le funzionalità e i dispositivi, evolvendo da
una rappresentazione limitata alla fruizione passiva tipica delle
piattaforme commerciali, a quella correlata al potenziamento
delle capacità culturali, di apprendimento e creative degli
individui, delle comunità e della collettività. L’ambiente
digitale è dunque un elemento abilitante per creare nuovi
percorsi di senso del patrimonio culturale attraverso
l’elaborazione, anche simbolica, dell’informazione. L’oggetto
culturale rischia infatti di perdere significato nella
decontestualizzazione, come sa chiunque si sia confrontato con le
problematiche poste dai limiti intrinseci degli spazi espositivi
tradizionali; nello spazio della rete la frattura con i contesti
originari può essere parzialmente sanata dalla ridefinizione di
significato derivante dalle relazioni tra risorse digitali. In
questo percorso, peraltro, nulla va perduto: la ricostruzione del
contesto storico-culturale, critico e sociale diventa infatti uno
degli elementi salienti del patrimonio digitale. 

Tuttavia, questa complessa operazione non può essere affidata
solo alla tecnologia. La descrizione e il racconto attribuiti
agli oggetti del patrimonio, anche nella loro dimensione sociale,
necessitano della cooperazione tra esperti di dominio che possano
pensare i contenuti e valorizzarne la rappresentazione attraverso
il corretto trattamento dei dati correlati e lo sviluppo di
prodotti interattivi (*interaction design*). Il patrimonio
culturale, che tradizionalmente si valorizza nel tempo attraverso
le interpretazioni che di esso vengono offerte, nello spazio
digitale accoglie diversi modelli interpretativi e nuovi pubblici
ed è quindi in grado di produrre contenuti ulteriori. Il
patrimonio culturale digitale diventa così un attivatore
d’interesse perché sedimenta e trasferisce alle generazioni
future i dati della conoscenza e le interazioni che le comunità
hanno intrattenuto con essi nelle epoche pregresse. In questo
scenario, la cultura digitale è una pre-condizione abilitante che
deve essere diffusa per orientare processi complessi di
trasformazione digitale: è possibile immaginare il futuro come un
ecosistema nel quale tutti gli attori e le professionalità del
settore possano relazionarsi.

.. _capitale_semantico_delle_relazioni:
Il capitale semantico delle relazioni
-------------------------------------

L’ambiente digitale trova la propria essenza costitutiva nelle
relazioni, ovvero nella possibilità di generare e rigenerare
connessioni reciproche tra le informazioni, facilitando la
produzione di nuovi significati. Accettare il valore delle
relazioni comporta la transizione verso nuovi modelli di
rappresentazione della conoscenza, non più coincidenti con la
visione generata dall’istituzione che ha in consegna il bene
culturale, ma integrati e potenziati da una pluralità di punti di
vista, spesso inediti e originali. Il web è il luogo in cui si
manifestano le relazioni semantiche fra le risorse digitali dei
diversi domini del patrimonio culturale: i beni
culturalidiventano così i nodi di una rete di relazioni alla cui
costruzione tutti possono contribuire.  I dati dovranno quindi
essere organizzati e modellati per essere correlati ad altri
dati, anche in modo automatizzato; gli ambiti di dominio possono
così diventare l’uno il contesto dell’altro, arricchendo
reciprocamente il portato informativo della risorsa digitale.

Nel merito, la ricostruzione dei contesti, in senso tanto
disciplinare quanto culturale, sarà una delle sfide più
impegnative che gli specialisti si troveranno ad affrontare: sul
piano metodologico, per definire standard descrittivi idonei alla
generazione di relazioni semantiche; sul piano logico e
tecnologico, per avere strumenti di ricerca e integrazione dei
dati trasversali ai diversi domini; sul piano comunicativo, per
poter costruire efficaci architetture dell’informazione adeguate
alla restituzione.

.. [1] La *Convenzione quadro del Consiglio d’Europa sul valore del patrimonio culturale per la società*, siglata a Faro il 27 ottobre 2005, è stata ratificata con la legge 1° ottobre 2020, n.  133 (Gazzetta Ufficiale, Serie generale, Anno 161° - Numero 263).

.. [2] Conclusioni del Consiglio europeo sul patrimonio culturale del 21 maggio 2014 (2014/C 183/08): “*2. Il patrimonio culturale è costituito dalle risorse ereditate dal passato, in tutte le forme e gli aspetti - materiali, immateriali e digitali (prodotti originariamente in formato digitale e digitalizzati), ivi inclusi i monumenti, i siti, i paesaggi, le competenze, le prassi, le conoscenze e le espressioni della creatività umana, nonché le collezioni conservate e gestite da organismi pubblici e privati quali musei, biblioteche e archivi. Esso ha origine dall'interazione nel tempo fra le persone e i luoghi ed è in costante evoluzione. Dette risorse rivestono grande valore per la società dal punto di vista culturale, ambientale, sociale ed economico e la loro gestione sostenibile rappresenta pertanto una scelta strategica per il XXI secolo*”;
   https://eur-lex.europa.eu/legal-content/IT/TXT/PDF/?uri=CELEX:52014XG0614(08)&from=PL
