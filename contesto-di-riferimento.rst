.. _contesto:

Contesto di riferimento
=======================

Il contesto degli istituti culturali in Italia è ampio e
articolato, sia in termini quantitativi che rispetto alla
diversità di missione e organizzazione. Incrociando i dati
dell’Istat [1]_ con quelli derivanti dalle diverse banche dati
del Ministero [2]_, si arriva a contare oltre 27.700 luoghi della
cultura [3]_ tra pubblici e privati, a cui si aggiungono circa
1.000 istituzioni attive nell’ambito dello spettacolo e delle
arti performative [4]_. Una fotografia, approssimativa ma
realistica, che restituisce una articolazione così suddivisa: più
di 6.200 tra musei, monumenti e aree archeologiche; oltre 9.500
archivi; quasi 12.000 biblioteche; circa 1.000 enti dello
spettacolo. In questo panorama, solo il Ministero della cultura
conta 770 istituti di tutela e conservazione del patrimonio
culturale.

La digitalizzazione dei beni culturali si è avviata in modo
sistematico negli anni Novanta del Novecento, sia in ambito
statale che regionale, ed è stata condotta negli anni sulla base
di un ricco sistema di strumenti metodologici, elaborati in
primis dagli Istituti centrali del Ministero, che hanno via via
coperto praticamente ogni articolazione del patrimonio culturale.
Ad oggi non si dispone di un dato complessivo che restituisca in
termini qualitativi e quantitativi l’entità di questo lavoro
svolto da tutte le istituzioni del territorio; tuttavia
un’analisi dei sistemi nazionali di catalogazione/descrizione può
fornire un utile parametro di riferimento. Complessivamente i
sistemi informativi gestiti dagli Istituti centrali del
Ministero, che costituiscono oggi il principale punto di
riferimento in termini metodologici e tecnologici, contengono
oltre 37 milioni di descrizioni catalografiche a cui sono
associate circa 26 milioni di immagini; questo patrimonio
informativo è stato consultato da oltre 100 milioni di visitatori
unici negli ultimi cinque anni. A questo si somma quanto ancora
gestito a livello territoriale, dai sistemi informativi regionali
o da applicativi locali, e non confluito nelle banche dati
nazionali; un patrimonio sicuramente considerevole ma
frammentato, di cui risulta difficile anche dare non solo una
interpretazione, ma addirittura una quantificazione attendibile.

L’articolazione settoriale e territoriale dei sistemi informativi
non è di per sé un disvalore; al contrario restituisce vitalità
culturale e ricchezza di contenuti. È infatti intuitivo
considerare come sia possibile garantire più facilmente
profondità scientifica in contesti circoscritti e omogenei
disciplinarmente.

Tuttavia oggi un sistema articolato in modo così granularmente
mostra alcuni punti di debolezza che vanno affrontati con una
strategia che sia in grado di mitigarne i limiti connessi:

-  scarsa sostenibilità nel tempo dovuta alla rapida obsolescenza
   di dati, applicativi e infrastrutture non pensati in termini
   di reti di soggetti interconnessi;

-  impossibilità di sviluppare servizi digitali avanzati che si
   basino su un efficace scambio e interrelazione dei dati;

-  limitata condivisione dei risultati, in termini sia di
   competenze sia di prodotti realizzati, con conseguente aumento
   dei costi dovuti alla moltiplicazione degli strumenti
   tecnologici e metodologici in uso;

-  scarsa possibilità di seguire gli utenti nelle diverse forme
   di fruizione del patrimonio culturale, che precedono e seguono
   la visita presso il luogo della cultura.

Poiché l’interoperabilità e il dialogo di centinaia di sistemi
informativi esistenti, diversi tra loro per livello tecnologico e
modelli dati, non potrà raggiungersi se non condividendo alcuni
livelli applicativi, il PND definisce le condizioni abilitanti
affinché possa strutturarsi e crescere un ecosistema digitale del
patrimonio culturale.

È necessario inoltre tenere conto del contesto europeo;
nell’ambito del programma Horizon Europe è prevista una specifica
misura per il biennio 2023-2025 finalizzata alla creazione di un
Cloud collaborativo europeo per il patrimonio culturale [5]_, che
prosegue e consolida le numerose iniziative europee per la
digitalizzazione. La Commissione Europea parte dalla
constatazione che “le istituzioni culturali, insieme alla
costruzione dell'identità europea, stanno vivendo un cambiamento
di paradigma cruciale, caratterizzato dall'accelerazione della
digitalizzazione e da nuovi modelli di governance stimolati dalla
scienza co-creativa e dalla partecipazione di un’ampia gamma di
stakeholder. Il risvolto concettuale di questo cambio di
paradigma è l'attuale nozione di patrimonio culturale, che
integra la diversità del secolare patrimonio culturale europeo
(storico-artistico, naturale, immateriale, ecc.) con i diversi
livelli di governo (locale, regionale, nazionale, europeo,
universale). In virtù di questa nozione che si sta configurando,
il patrimonio culturale: 1) fornisce le prospettive per
abbracciare la transizione verde, reinterpretando il rapporto tra
patrimonio culturale e naturale; 2) sostiene la coesione sociale
coinvolgendo cittadini, ricercatori ed esperti all'interno delle
comunità del patrimonio; 3) tutela e trasmette al futuro i beni
culturali materiali. In altre parole, questo patrimonio culturale europeo è verde (sostenibile), innovativo (che fornisce occupazione nelle ICC – Imprese Culturali e Creative) e digitale.
Il patrimonio culturale digitale contemporaneo non è solo
tecnologicamente prevalente, ma apre anche la strada a un nuovo
mondo digitale incentrato sull'uomo, in cui il Cloud
collaborativo europeo per il patrimonio culturale svolgerà un
ruolo chiave” [6]_.

L’esigenza di dotarsi di un Piano è quindi anche funzionale alla
piena adesione da parte italiana, quale Stato membro dell’Unione,
all’impianto della cooperazione culturale a livello europeo. La
costruzione di un patrimonio culturale digitale nazionale,
composto da oggetti collocabili nello spazio informativo dell’\ :term:`infosfera` *, può rappresentare per l’Italia l'occasione per recuperare e interpretare un ruolo rilevante sulla scena
culturale globale, senza rinunciare alla propria storica
tradizione di tutela.

In sintesi si può affermare che la digitalizzazione del
patrimonio culturale è una realtà acclarata da tempo, ma non ha
prodotto quel salto culturale – in termini di conoscenza
specialistica e diffusa, valore sociale, immagine del Paese,
organizzazione degli Istituti – che è possibile ottenere grazie
al nostro immenso patrimonio. Appare necessario, quindi,
condividere una linea cooperativa d’azione, in grado di
valorizzare al meglio tutto ciò che territorialmente si è
prodotto e si produrrà in questo ambito. Se essa non esiste,
qualsiasi tentativo di innovazione rischia di esaurirsi in
un’operazione temporanea, più o meno efficace.

.. [1] Cfr. Censimenti ISTAT ai seguenti indirizzi web:
   https://www.istat.it/it/cultura-comunicazione-viaggi?dati;
   https://www.istat.it/it/archivio/cultura.

.. [2] Cfr. Le diverse fonti del MiC suddivise per settore: DB
   Unico dei luoghi della cultura (https://dati.beniculturali.it/lodview/resource/datasetLuoghiDellaCultura.html); SAN – Sistema archivistico nazionale (http://san.beniculturali.it/web/san/ricerca-negli-archivi); ICCU - Istituto centrale per il catalogo unico delle biblioteche, Anagrafe delle biblioteche italiane https://anagrafe.iccu.sbn.it/it/statistiche/statistiche-al-31-12-2020).

.. [3] Secondo il Codice dei Beni culturali e del paesaggio si definiscono *Istituti e Luoghi della Cultura* le seguenti tipologie: *Museo* “una struttura permanente che acquisisce, cataloga, conserva, ordina ed espone beni culturali per finalità di educazione e di studio”; *Biblioteca* “una struttura permanente che raccoglie, cataloga e conserva un insieme organizzato di libri, materiali e informazioni, comunque editi o pubblicati su qualunque supporto, e ne assicura la consultazione al fine di promuovere la lettura e lo studio”; *Archivio* “una struttura permanente che raccoglie, inventaria e conserva documenti originali di interesse storico e ne assicura la consultazione per finalità di studio e di ricerca\ \ *”; Area archeologica*: “un sito caratterizzato dalla presenza di resti di natura fossile o di manufatti o strutture preistorici o di età antica”; *Parco archeologico* “un ambito territoriale caratterizzato da importanti evidenze archeologiche e dalla compresenza di valori
   storici, paesaggistici o ambientali, attrezzato come museo all’aperto”; *Complesso monumentale* “un insieme formato da una pluralità di fabbricati edificati anche in epoche diverse, che con il tempo hanno acquisito, come insieme, un’autonoma rilevanza artistica, storica o etnoantropologica”.

.. [4] Calcolo effettuato sugli enti che ricevono contributi dal FUS – Fondo Unico per lo Spettacolo.

.. [5] Entro il 2025, la Commissione Europea investirà 110 milioni di euro per finanziare progetti connessi a realizzare un’infrastruttura cloud collaborativa che fornirà tecnologie per la digitalizzazione di manufatti, la ricerca scientifica e la documentazione dei dati. Ciò permetterà una collaborazione transdisciplinare e su larga scala tra studiosi del patrimonio culturale, curatori, archivisti e conservatori, consentendo alle istituzioni più piccole e remote di partecipare a progetti congiunti.

.. [6] European Commission, Directorate-General for Research and Innovation, Brunet, P., De Luca, L., Hyvönen, E., et al., *Report on a European collaborative cloud for cultural heritage: ex – ante impact assessment*, 2022, https://data.europa.eu/doi/10.2777/64014
