Persone
=======

Affinché la transizione digitale produca valore culturale, economico e
sociale è doveroso porre le persone al centro dei processi di
cambiamento. Investire sul capitale umano è imprescindibile per creare
l’impianto organizzativo necessario alle amministrazioni: troppo spesso
infatti la trasformazione digitale è impedita o ostacolata dalla
mancanza di competenze interne di natura tecnica e organizzativa. La
formazione rappresenta lo strumento fondamentale per far sì che
l’innovazione possa radicarsi, crescere e generare valore; in questo
contesto essa va intesa come un processo trasversale di lunga durata,
volto all’aggiornamento costante delle competenze e delle conoscenze
degli individui.

Al contempo è necessario trasformare le forme e le modalità di
interazione dei pubblici con i patrimoni culturali: le istituzioni sono
chiamate a superare la logica del passato basata sulla fruizione passiva
degli utenti, in favore di pratiche di disseminazione culturale e
condivisione sociale ad ampio raggio, capaci di mettere le persone al
centro delle strategie e di farle interagire con la cultura in modo
consapevole e innovativo. Le istituzioni culturali dovrebbero
incentivare la partecipazione attiva mediante pratiche di co-creazione e
*crowdsourcing*, incrementando le potenzialità di individui, enti non
commerciali, imprese e comunità. Solo implementando azioni strategiche
volte al costante aggiornamento delle competenze del personale interno e
abilitando la partecipazione di strati sempre più ampi di cittadinanza
si potrà favorire la creatività culturale, intesa come processo
permanente di ri-contestualizzazione e re-interpretazione del patrimonio
all’interno dei paesaggi culturali (cfr. par. :ref:`contenti_come_paesaggi_culturali`).

.. _formazione_crescita_competenze:

Formazione e crescita delle competenze
--------------------------------------

Le competenze digitali si presentano come tessere di un ampio mosaico,
nella cui composizione rientrano abilità tecnologiche, conoscenze
metodologiche, attitudini gestionali e processi mentali che consentono
di creare e gestire informazioni e contenuti mediante le tecnologie
dell’informazione e della comunicazione.

In affiancamento delle attività formative ordinarie, nell’ambito
dell’investimento del PNRR è prevista la realizzazione di un programma
di “Formazione e aggiornamento delle competenze” (sub-investimento M1C3
1.1.6, periodo di realizzazione 2023-2026); quest’azione strategica non
ha solo lo scopo di arricchire la competenza del personale interno del
Ministero - e di tutti i professionisti che operano a vario titolo nelle
istituzioni culturali - mediante un programma di apprendimento
permanente (*lifelong learning*) pensato per supportare il processo di
cambiamento richiesto, ma anche quello di individuare i fabbisogni in
termini di adeguamento organizzativo, assicurando una gestione del
cambiamento (*Change Management*) in tutte le sue fasi. L’intervento
formativo tenderà alla creazione di un patrimonio condiviso di
competenze, in linea con quanto già stabilito nel Piano per l’Educazione
al Patrimonio [54]_, che possa favorire l’ibridazione degli ambiti
disciplinari e operativi e l’integrazione dei livelli di conoscenza.

Affinché la progettazione formativa possa rispondere alle istanze di
un’ampia ed eterogenea platea di destinatari e alla rapidità con cui
evolve il quadro tecnologico, è necessario elaborare un modello di
sviluppo delle competenze che individui ambiti comuni a più categorie di
destinatari, piuttosto che specifici profili di ruolo, che rischiano di
non rispondere più, già nel breve periodo, agli scenari e agli obiettivi
del processo di cambiamento. Il modello che verrà implementato consiste
in una matrice che incrocia le aree del processo di digitalizzazione
(creare, usare, conservare, governare) con i livelli delle competenze
richieste (di base, specialistiche, avanzate). In questo modo sarà
possibile definire un quadro dinamico delle competenze necessarie per
attuare la trasformazione digitale degli istituti culturali, in linea
con quanto previsto a livello europeo, con lo scopo di orientare le
future politiche di reclutamento.

Il progetto prevede, in particolare, l’attivazione di un’offerta
formativa articolata, secondo principi di modularità e scalabilità, in
percorsi che consentano ai diversi destinatari di sviluppare e/o
rafforzare, a seconda delle proprie esigenze e del proprio rapporto con
il digitale, una o più competenze:

-  un percorso di life long learning, da fruirsi principalmente a
   distanza, rivolto al personale del Ministero e a tutti i
   professionisti che operano nel settore del patrimonio culturale, per
   aggiornare e incrementare le conoscenze e le competenze necessarie
   per affrontare e gestire la trasformazione digitale;

-  specifiche azioni di formazione, aggiornamento e assistenza dedicate
   alle organizzazioni, per orientare e supportare gli enti che
   affrontino un percorso di trasformazione digitale, sviluppino
   progetti di digitalizzazione del patrimonio culturale e/o creino
   nuovi servizi.

L’offerta formativa sarà affiancata dalla messa a disposizione di un
sistema di auto-valutazione delle competenze digitali possedute dagli
operatori, così da consentire loro di individuare i propri fabbisogni
formativi specifici e costruire percorsi di aggiornamento
personalizzati, scegliendo i programmi che corrispondono alle proprie
esigenze. Tale attività sarà propedeutica alla realizzazione di “centri
di accompagnamento” per l’attuazione del PND, realizzati anche con il
coinvolgimento delle associazioni professionali, creati con lo scopo di
attivare tavoli permanenti di ascolto e confronto sulle principali
problematiche incontrate dagli istituti nella gestione dei progetti di
digitalizzazione e nel design dei servizi per l’utenza.

.. admonition:: Azioni previste a breve termine (2022)

  1) Definizione del modello formativo e dei tool di autovalutazione

  2) Definizione del modello operativo dei centri di accompagnamento

.. admonition:: Azioni previste a medio termine (2023)

  3) Realizzazione prima tranche di corsi

.. admonition:: Azioni a medio/lungo termine (2024-2026)

  4) Realizzazione del programma formativo nella sua completezza

.. _disseminazione_culturale_condivisione_sociale:

Disseminazione culturale e condivisione sociale
-----------------------------------------------

La pervasività delle tecnologie digitali ha generato aspettative di
servizi nel pubblico; ciò ha influito inevitabilmente sulle modalità con
cui gli individui immaginano di interagire con il patrimonio culturale.
Approfittando di questa opportunità, è possibile accompagnare le
attività di formazione e sviluppo delle competenze con azioni che
incidano sulla consapevolezza sociale del patrimonio culturale fruito e
agito nell’ambiente digitale, stimolando il passaggio dalla percezione
individualizzata dei beni, tipica degli accessi a fini d’intrattenimento
o commerciali, a una elaborazione collettiva più matura e partecipata,
tendente a rimuovere le repliche tecnologicamente aggiornate di visioni
tradizionali, ideologiche o stereotipate.

Le pratiche e i **processi di patrimonializzazione\*** che stanno
spontaneamente emergendo nelle comunità territoriali, sociali e
politiche possono prosperare nell’ambiente digitale: si tratta di un
percorso già individuato dalla Convenzione di Faro come indicativo di un
rapporto rinnovato fra cittadini e patrimonio, che nel presente
documento è declinato in termini di paesaggi culturali. I nuovi bisogni
del pubblico, resi plausibili dalle caratteristiche intrinseche che
differenziano i beni culturali fisici dai loro corrispettivi digitali
(come ad esempio l’uso non rivale, che permette l’accesso simultaneo e
plurimo da parte di più utenti) possono essere soddisfatti da una
ramificata struttura di servizi, distribuiti capillarmente sul
territorio in virtù della loro dematerializzazione.

Le nuove forme di costruzione condivisa dei contesti patrimoniali
necessitano di una solida architettura informativa che sappia offrire
dati di qualità e informazioni attendibili. Le politiche culturali
abilitate dalla costruzione di uno spazio comune dei dati (cfr. par. :ref:`infrastruttura_nazionale_dati_patrimonio`) dovranno perciò ampliare il pubblico sia a livello territoriale
(nello spazio geografico) sia sociale, coinvolgendo segmenti più ampi -
e in passato esclusi - della popolazione. Il digitale offre inedite
possibilità per la disseminazione culturale: le piattaforme di accesso
al patrimonio propongono efficaci strumenti per l’accesso ai dati dei
beni culturali, la condivisione dei risultati della ricerca, l’impiego
per finalità didattiche e formative, la divulgazione scientifica, la
partecipazione alla creazione di contenuti digitali con nuovi linguaggi:
tutto ciò allarga l’impatto generato dalla fruizione culturale, che non
è più solamente passiva.

Allo stato attuale sono pochi i siti web degli istituti culturali che
offrono i propri contenuti secondo modalità che consentano al pubblico
di poter interagire; per lo più ci si trova di fronte a “siti vetrina”
che offrono informazioni in modo statico. Il patrimonio culturale
digitale necessita, invece, di spazi virtuali adeguati per la sua
fruizione. In questo senso si ritiene che il modello “Biblioteca
digitale” (*digital library*) possa essere utilizzato in ogni settore del
patrimonio culturale, per promuovere e diffondere la conoscenza,
integrare le comunità, erogare servizi digitali. Tale processo evolutivo
sarà facilitato dai servizi erogati dall’infrastruttura nazionale dei
dati del patrimonio culturale (cfr. par. :ref:`infrastruttura_nazionale_dati_patrimonio`), che esporrà le risorse
digitali in modo integrato e strutturato, per essere poi utilizzate
nelle applicazioni di front-end settoriali o realizzate a livello di
singolo istituto. Le *Linee guida per la classificazione di prodotti e
servizi digitali, processi e modelli di gestione* (cfr. par. :ref:`linee_guida_classificazione` e
allegato 4) forniscono una guida per individuare i prodotti e servizi
che possono essere realizzati e integrati nelle diverse *digital library*.

A livello nazionale, nell’ambito dell’investimento PNRR è prevista la
realizzazione di una “Piattaforma per l’accesso integrato al patrimonio
culturale digitale” (sub-investimento M1C3 1.1.10, periodo di
realizzazione 2023-2025) che, in quanto *hub*, consentirà a cittadini,
esperti, docenti, enti formativi, imprese e operatori del settore di
costruire la propria esperienza di navigazione nell’enorme contesto
informativo del patrimonio culturale italiano, costantemente
incrementato dalle attività di digitalizzazione. Tale piattaforma, che
avrà le funzioni di una Digital Library, metterà in relazione i progetti
di digitalizzazione passati con quelli correnti, valorizzandone
l’apporto culturale. La piattaforma costituirà uno dei possibili punti
di accesso ai dati del patrimonio culturale, che non sostituisce ma
integra quelli già esistenti a livello centrale e territoriale,
aggiungendo un livello di servizio che oggi manca. Le caratteristiche
principali di questa piattaforma saranno legate alle modalità di
presentazione delle risorse digitali, che verranno diversificate in modo
da garantire una pluralità di approcci: dalla più semplice funzione di
“aggregatore” di risorse, alla capacità di svolgere ricerche integrate
su domini differenti dei dati presenti nell’infrastruttura software
nazionale, alla possibilità di correlare dati presenti in altri sistemi
attraverso le tecnologie del IIIF e dei LOD, fino a funzionalità
avanzate di visualizzazione dei dati per la ricostruzione di contesti
interattivi.

Con finalità analoghe proseguiranno le azioni tese ad accrescere le
funzionalità delle piattaforme nazionali di settore, sviluppate e
gestite dagli istituti centrali del Ministero, che continueranno a
rappresentare i primi riferimenti dei diversi ambiti disciplinari, in
sinergia con le piattaforme regionali che proseguiranno la funzione di
“racconto” del patrimonio culturale locale.

.. admonition:: Azioni previste a breve termine (2022)

  1) Benchmark a livello nazionale e internazionale

.. admonition:: Azioni previste a medio termine (2023)

  2) Predisposizione di un prototipo per sperimentazione attraverso la
reingegnerizzazione di soluzioni esistenti

.. admonition:: Azioni a medio/lungo termine (2024-2026)

  3) Progettazione e sviluppo della piattaforma

  4) Azioni di disseminazione

.. _co_creazione_crowdsorcing:

Co-creazione e crowdsourcing
----------------------------

Il digitale offre la possibilità di operare un cambio di prospettiva:
chi interagisce con il patrimonio non è più un fruitore passivo, ma un
soggetto attivo, capace di arricchire l’universo informativo e di
co-creare in modo partecipato, mettendosi in rapporto con gli altri. Non
è più sufficiente coinvolgere gli utenti nella fruizione del patrimonio,
ma è necessario “attivarli” come agenti consapevoli dei processi di
produzione culturale.

Il riuso delle risorse digitali, se opportunamente disciplinato da
politiche pubbliche chiare e linee guida *user-friendly*, è in grado di
generare valore culturale grazie alla creazione partecipata di contenuti
e alla diffusione delle pratiche di interazione, incentivando meccanismi
di co-creazione e di produzione di valore dal basso e offrendo nuove
opportunità di sviluppo alla cittadinanza dal punto di vista culturale,
economico e sociale.

Il patrimonio culturale digitale può così trasformarsi, elevandosi da
risorsa “mineraria” (la valorizzazione è staccata dal bene, che ha
valore in quanto tale) a risorsa “dinamica” (il valore intellettuale è
incorporato nelle risorse ed è da esse inscindibile). Inoltre, la
crescente disponibilità di oggetti digitali può innescare virtuosi
meccanismi che consentano di instaurare ex novo e/o riqualificare i
rapporti fra i luoghi della cultura e gli utenti, anche al di fuori
degli ambiti specialistici.

Per accompagnare questi processi, che necessitano di competenze e
strumenti specifici, nell’ambito dell’investimento PNRR è prevista la
realizzazione di una “Piattaforma di *co-creazione* e *crowdsourcing*”
(sub-investimento M1C3 1.1.11, periodo di realizzazione 2024-2026), che
offrirà nuove prospettive di interazione col patrimonio. La piattaforma,
all’interno dello spazio delle applicazioni del nuovo sistema digitale
della cultura, potrà arricchire di informazioni e significati il
patrimonio digitale attraverso la partecipazione attiva degli utenti.
Costoro potranno produrre, caricare e condividere i loro contenuti
originali, partecipare a progetti di *crowdsourcing* per l’arricchimento
dei tag e delle descrizioni del patrimonio culturale, contribuire ai
processi di riconoscimento e metadatazione delle risorse digitali ed
essere protagonisti della costruzione o ri-costruzione di contesti
culturali, attivando processi di patrimonializzazione di natura
digitale.

La piattaforma di co-creazione costituirà dunque una “sorgente” di
contenuti digitali prodotti da molteplici e diversificati attori, che
potranno entrare nella filiera certificata dei sistemi di dominio se
avranno le necessarie caratteristiche scientifiche e tecniche, ma che
manterranno comunque nella piattaforma di co-creazione una loro
autonomia derivante dal processo specifico di partecipazione da cui
originano. In questo senso, la piattaforma sarà in grado di raccogliere
le forme di “documentazione” dei paesaggi e del patrimonio culturale
diffuso, che esistono in virtù della presenza di comunità patrimoniali
di riferimento. Queste forme culturali, fino ad oggi considerate come
“patrimoni minori”, in un giusto paragone con il patrimonio nazionale
dei grandi attrattori culturali, potranno così avere una loro piena
riconoscibilità e con esse le persone da cui originano.

.. admonition:: Azioni previste a breve termine (2022)

  1) Benchmark a livello nazionale e internazionale

.. admonition:: Azioni previste a medio termine (2023)

  2) Individuazione di partner, stakeholder e mediatori

.. admonition:: Azioni a medio/lungo termine (2024-2026)

  3) Progettazione e sviluppo della piattaforma

  4) Azioni di disseminazione

.. [54] Sul Piano per l’Educazione al Patrimonio 2021: https://dger.beniculturali.it/wp-content/uploads/2021/11/Piano-Nazionale-per-lEducazione-al-patrimonio-2021.pdf
