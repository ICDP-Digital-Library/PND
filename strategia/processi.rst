Processi
========

Il secondo insieme di azioni strategiche individua e indirizza i
processi chiave della trasformazione digitale: al fine di
potenziare l’ecosistema digitale della cultura è fondamentale
arricchire il patrimonio culturale digitale esistente e renderlo
pienamente fruibile, dal punto di vista materiale e cognitivo. La
progressiva digitalizzazione del patrimonio culturale, determinata
dall'accrescimento del materiale digitalizzato, dal patrimonio
nativo digitale di interesse culturale e dalla implementazione di
nuovi servizi, permette il corretto funzionamento delle
piattaforme di gestione e fruizione dei dati, le cui potenzialità
crescono in proporzione alla quantità di risorse disponibili.
Questo schema comporta la fissazione di una strategia della
gestione del ciclo di vita dei dati che garantisca il mantenimento
e l’organizzazione delle informazioni digitali di lungo periodo.
Occorre altresì individuare chiari riferimenti normativi e
procedurali per disciplinare le modalità di accesso, circolazione
e riuso dei beni culturali tramite l’adozione di politiche chiare
e condivise. Tuttavia, la digitalizzazione del patrimonio non
produce valore di per sé: senza un accurato design dei servizi
digitali, abilitati dalle tecnologie, non è possibile rendere il
patrimonio un fattore di crescita sociale, culturale ed economica.

.. _digitalizzazione_ciclo_vita_risorsa_digitale:

Digitalizzazione e ciclo di vita della risorsa digitale
-------------------------------------------------------

Nella strategia di crescita digitale, il corretto uso dei dati
rappresenta un requisito imprescindibile per beneficiare del
patrimonio informativo. La definizione e l’adozione di pratiche
gestionali riferite ai dati è di capitale importanza per guidare
le fasi del ciclo di vita delle informazioni: dalla pianificazione
e progettazione, alla creazione, all’elaborazione, al
trasferimento, sino alla conservazione di lungo periodo dei dati e
delle risorse digitali prodotte.

Tale processo è per sua natura dinamico, dal momento che
nell’ambiente digitale non ci si può limitare alla mera
descrizione e riproduzione del bene culturale da effettuare una
tantum in sistemi informativi dedicati; questo non rappresenta che
il primo stadio di un processo che si sviluppa nel tempo con
successive fasi di arricchimento, modellazione,
processamento/normalizzazione, collegamento; attività che rendono
il dato vivo e in costante evoluzione temporale.

Come già osservato in precedenza (cfr. par. :ref:`patrimonio_culturale_digitale`, :ref:`capitale_semantico_delle_relazioni`, :ref:`abilitare_ecosistemi_interdipendenti`),
esistendo una pluralità di soggetti che a vario titolo svolgono un
ruolo attivo nei processi di creazione delle informazioni sul
patrimonio culturale, è necessario per questo che i dati siano
trattati secondo principi, metodi e strumenti che ne facilitino la
condivisione e il riuso per generare ulteriore conoscenza. Per
raggiungere questo obiettivo bisogna agire su due piani, ovvero
nella produzione e nella gestione dei dati.

Nella produzione è opportuno richiamare i principi FAIR [35]_,
ormai riconosciuti a livello internazionale, che descrivono le
caratteristiche che le risorse digitali debbono avere per essere
usate e riutilizzate a fini scientifici, educativi e divulgativi,
sia dalle persone sia dalle macchine che adottano processi
automatizzati:

-  Rintracciabilità (*Findable*): le risorse digitali devono
   essere accompagnate da identificatori persistenti e da adeguati
   metadati descrittivi, che vanno registrati in repertori
   indicizzabili anche dalle macchine.

-  Accessibilità (*Accessible*): i metadati devono essere
   accessibili agli esseri umani e alle macchine mediante
   protocolli standard e rilasciati in formato aperto, anche
   qualora gli oggetti digitali collegati non lo siano.

-  Interoperabilità (*Interoperable*): i metadati devono essere
   interrogabili e indicizzabili da qualsiasi altro sistema
   informativo, opzione attuabile solo se essi sono espressi in
   formati standard.

-  Riutilizzabilità (*Re-usable*): le risorse digitali e i
   metadati associati devono essere rilasciati secondo licenze
   chiare che ne consentano il riutilizzo e la ricombinazione, ed
   espressi con linguaggi riconosciuti e comprensibili dalla
   comunità scientifica del dominio di riferimento.

La tecnologia IIIF [36]_, per esempio, permette l’esposizione e la
gestione dei dati seguendo i principi FAIR, facilitando così
l’interoperabilità e il riuso delle riproduzioni di un bene.
Questo strumento, infatti, nasce dall’esigenza di alcune
importanti biblioteche digitali di trasformare l’immagine in
risorsa digitale, senza il bisogno di duplicarla, e di consentirne
l’annotazione e la manipolazione.

Per raggiungere un adeguato livello di qualità nella produzione,
gestione e pubblicazione dei dati è necessario investire
nell’aggiornamento delle competenze di quanti operano nei luoghi
della cultura (cfr. par. :ref:`formazione_crescita_competenze` ), dal momento che aspetti così
importanti non possono essere delegati esclusivamente a
specialisti esterni alle amministrazioni o rimandati a momenti
successivi, ma debbono essere parte integrante della creazione del
contenuto digitale.

Tale approccio postula un livello di consapevolezza individuale e
maturità organizzativa che va programmato e governato. A tal fine
ogni istituto dovrà dotarsi di un Piano di gestione dei dati
(*Data Management Plan*), per garantire uno sviluppo coerente nel
tempo dei progetti di digitalizzazione (cfr. par. :ref:`linee_guida_redazione_piano_gestione_dati`). Si
tratterà di individuare gli attori che concorrono alla produzione
del dato e al recupero e normalizzazione di quelli pregressi, alla
successiva organizzazione e pubblicazione, distinguendo chi è
responsabile e titolare dello stesso da chi aggiunge elementi
informativi nel processo di realizzazione delle risorse.

Il Piano di gestione consente a ogni istituto di adottare un
modello organizzativo che ha l’obiettivo di garantire la
produzione e la pubblicazione di dati di qualità attraverso un
processo omogeneo, auto-sostenibile, coordinato tra gli organi
interni dell’amministrazione e che prevede un costante
aggiornamento, monitoraggio e coinvolgimento degli utenti finali.
Inoltre, esso consente di verificare il rispetto dei principi e la
corretta applicazione della normativa nazionale per la produzione
e pubblicazione dei **dati aperti**\* (*Open Data*) [37]_.

Il primo elemento per una corretta gestione dei processi di
digitalizzazione, è l’individuazione dei diversi livelli di
responsabilità [38]_ nel ciclo di creazione, gestione,
archiviazione, pubblicazione e valorizzazione delle risorse
digitali:

-  Livello 1 (direzioni generali [39]_): responsabili
   dell’attuazione della strategia, della governance dei processi,
   dell’allocazione delle risorse e della gestione delle
   infrastrutture hardware e software centralizzate; le direzioni
   generali svolgono inoltre le funzioni di monitoraggio
   sull’attuazione di programmi e progetti;

-  Livello 2 (istituti centrali [40]_): responsabili della
   definizione delle metodologie, dei processi, del monitoraggio
   della qualità dei dati e della gestione dei sistemi e servizi
   informativi nazionali nel dominio di competenza; a livello
   territoriale, la funzione degli istituti centrali può essere
   affiancata da quella di enti o istituti appositamente creati a
   livello regionale;

-  Livello 3 (istituti culturali [41]_): responsabili della
   gestione e conservazione del patrimonio, svolgono un ruolo
   attivo nella produzione, nella gestione della qualità, e nella
   valorizzazione dei dati. È infatti a livello del singolo
   istituto di conservazione che vengono fatte le scelte
   culturalmente fondative circa la selezione di cosa
   digitalizzare e di come descrivere il patrimonio, scelte che
   condizionano in modo molto significativo le potenzialità future
   di valorizzazione delle informazioni.

A questi tre livelli se ne aggiunge un ulteriore, rappresentato
dalle Soprintendenze, che oltre alle funzioni di tutela sui beni
culturali pubblici e privati dichiarati attribuite dalla norma,
svolgono ultimamente un ruolo di indirizzo e coordinamento, di
supporto e orientamento scientifico per tutti i progetti di
digitalizzazione e di trattamento di dati e banche dati.

Ciascun istituto, in relazione alle proprie caratteristiche e
finalità, e coerentemente con i livelli di governance sopra
previsti, prima di intraprendere un progetto di digitalizzazione o
la creazione di una banca dati, redige il proprio Piano di
gestione dei dati al fine di delineare come le risorse digitali
saranno trattate in fase di acquisizione, processamento,
archiviazione, conservazione e valorizzazione; questo al fine di
controllare i processi, di prevenire i rischi in fase di
esecuzione e di non disperdere la memoria delle scelte effettuate.
In un prossimo futuro, la raccolta dei Piani - attraverso
specifici tool messi a disposizione dal Ministero - consentirà di
effettuare ricerche e interrogazioni, in modo che sia possibile
per chiunque recuperare e analizzare le informazioni relative a
ogni specifico progetto.

Circa le pratiche gestionali riferite al ciclo di vita delle
informazioni e ai principi FAIR, è fondamentale la relazione con
pratiche e metodologie provenienti dall’*open science*; le
istituzioni di ricerca sono infatti tenute ad applicare gli
standard internazionali dei dati della ricerca scientifica (*Open
Research Data Pilot* di H2020), soprattutto se incentrati sul
patrimonio culturale.

Nelle *Linee guida per la digitalizzazione del patrimonio
culturale* (cfr. par. :ref:`linee_guida_digitalizzazione_patrimonio_culturale`) e nelle *Linee guida per la redazione
del Piano di gestione dei dati (Data Management Plan)* (cfr. par. :ref:`linee_guida_redazione_piano_gestione_dati`) sono contenute specifiche indicazioni operative per la
gestione del processo sopra descritto.

.. admonition:: Azioni previste a breve termine (2022)

  1) Creazione di un tool online per la redazione del Piano di gestione dei dati e relativi esempi

.. admonition:: Azioni previste a medio termine (2023)

  2) Condivisione di strumenti e cruscotti per il monitoraggio dei progetti di digitalizzazione e per lo scambio di buone pratiche

.. admonition:: Azioni a medio/lungo termine (2024-2026)

  3) Realizzazione di un programma formativo su vasta scala (cfr. par. :ref:`formazione_crescita_competenze`)

.. _politiche_accesso_riuso:

Politiche di accesso e riuso
----------------------------

L’obiettivo dell’azione consiste nel coordinare, razionalizzare e
semplificare le procedure per l’accesso, la circolazione e il
riuso delle riproduzioni digitali dei beni culturali, declinando
in chiave digitale le politiche pubbliche fino ad oggi adottate
per la valorizzazione del patrimonio culturale. La disseminazione
e il riutilizzo delle risorse digitali rappresentano dei potenti
moltiplicatori di ricchezza e sono strumenti strategici per lo
sviluppo sociale, culturale ed economico del paese. Pertanto, è
doveroso chiarire gli ambiti di applicazione delle norme e
dissipare le incertezze in merito alle pratiche connesse alla
circolazione e al riuso delle rappresentazioni digitali dei beni,
con l’obiettivo di facilitare l’accesso alla cultura e
incoraggiare le pratiche connesse alla trasformazione digitale. La
disciplina della riproduzione dei beni culturali presenta infatti
notevoli complessità, causate dall’intersecazione e
sovrapposizione di ambiti legislativi distinti e dalla
stratificazione occorsa nel tempo delle normative di riferimento
(Il Codice dei beni culturali e del paesaggio, la legge sul
diritto d’autore, le norme sulla tutela della privacy, le
disposizioni SIAE, le direttive europee in materia di riuso dei
dati del settore pubblico).

Lungi dall’essere temi astrattamente giuridici o meramente
organizzativi, la circolazione e il riuso delle riproduzioni
digitali tendono ad assumere connotazioni culturali, poiché
sottendono il modo di intendere i rapporti tra società,
patrimonio, istituti di tutela, imprese e utenti e, più in
generale, la funzione stessa di musei, archivi e biblioteche. La
missione di questi ultimi non si esaurisce più nella - pur
fondamentale - garanzia di tutela, gestione e fruizione fisica
delle collezioni, ma si misura con obiettivi di disseminazione
delle risorse culturali digitali per il soddisfacimento delle
crescenti istanze di partecipazione, riuso e co-creazione di
contenuti (cfr. par. :ref:`disseminazione_culturale_condivisione_sociale` e :ref:`co_creazione_crowdsorcing`).

Il patrimonio culturale digitale, esistendo di per sé (cfr. par. :ref:`patrimonio_culturale_digitale`), ha propri processi di gestione (cfr. par. :ref:`digitalizzazione_ciclo_vita_risorsa_digitale`); esso è
tuttavia rappresentativo di beni culturali materiali e
immateriali, per i quali può costituire forme autonome e
innovative di fruizione e valorizzazione. Ne consegue che
l’attuale regolamentazione, discendente dalla normativa di tutela
concepita evidentemente per un mondo “analogico”, deve essere
correttamente declinata nel contesto digitale.  Per descrivere
questo aspetto, che ha presupposti sostanzialmente giuridici, è
necessario distinguere tre dimensioni:

1. la prima, che impatta sulle attività di digitalizzazione,
   deriva dai diversi ambiti di protezione gravanti sui beni
   culturali (tutela culturale, tutela del diritto d’autore, tutela
   della riservatezza), che vanno posti in relazione con le due
   principali tipologie di riproduzione previste dal diritto d’autore
   (riproduzioni fedeli e riproduzione “creative”);

2. la seconda concerne le modalità di acquisizione di una
   riproduzione e la relativa regolamentazione (riproduzione
   eseguita dall’utente con mezzi propri, riproduzione eseguita
   con mezzi professionali, riproduzione eseguita
   dall’amministrazione, riproduzione acquisita da una banca dati,
   ecc.). Le diverse modalità di acquisizione delle riproduzioni
   hanno differenti regolamentazioni, a seconda delle risorse e
   degli impatti organizzativi necessari per la loro generazione;

3. la terza attiene allo scopo per il quale si richiede/ottiene
   una riproduzione, dal momento che usi diversi determinano
   differenti soluzioni. Poiché le tipologie d’uso nell’ambiente
   digitale si sono moltiplicate ed evolute (cfr. par. :ref:`design_servizi_modelli_creazione_valore` ), è
   inevitabile adeguare le regole ai nuovi scenari, nel rispetto
   dei principi della normativa nazionale e comunitaria.

L’incrocio delle tre dimensioni determina l’individuazione delle
procedure da adottare per la creazione, circolazione e riuso delle
riproduzioni dei beni culturali, rammentando che l’obiettivo
primario degli istituti culturali è incentivare la circolazione e
il riuso delle risorse digitali per finalità culturali e per scopi
commerciali, nei modi previsti dal Codice dei beni culturali. Va
pertanto definito un modello misto, in cui la funzione “sociale”
della libera fruizione (si pensi al fruttuoso dibattito
anglosassone sulla disciplina dei *fair use* per scopi didattici e
formativi) e dell’apertura inclusiva e democratica delle risorse
digitali (testimoniata dal successo delle licenze Creative Commons
[42]_) conviva armoniosamente con gli obiettivi di valorizzazione,
anche economica, del patrimonio culturale digitalizzato, tanto da
parte degli istituti pubblici che dei soggetti privati. L'attuale
sistema di autorizzazione/concessione sulla singola immagine od
oggetto audio-video, è destinato nel tempo ad essere sostituito
dalla gestione (anche **machine to machine**\*) degli accessi alle
risorse contenute nelle **Digital Library**\* locali e nazionali,
applicando politiche di licenzamirate al concetto di “servizio”
piuttosto che sull’anacronistica nozione di “prodotto”. In questo
modo il processo di gestione dei riusi commerciali può essere
governato e adeguato agli obiettivi della normativa di tutela
italiana, senza che questo crei un impedimento alla circolazione
della conoscenza e allo sviluppo di servizi innovativi.

Con questo obiettivo, nelle *Linee guida per l’acquisizione, la
circolazione e il riuso delle riproduzioni dei beni culturali in
ambiente digitale* (cfr. par. :ref:`linee_guida_acquisizione_circolazione_riuso`) vengono forniti gli indirizzi operativi che, partendo dal quadro normativo vigente, possano
cogliere il senso dei cambiamenti in atto, restituendo un contesto
procedurale chiaro ed omogeneo per l’adozione di opportune
discipline e licenze d’uso alla pubblicazione online delle
riproduzioni dei beni culturali.

Accanto al tema delle riproduzioni dei beni culturali, che impatta
evidentemente sulla crescente domanda di “immagini” e materiali
audiovisivi di svariata natura, si innesta il principio del libero
riutilizzo dei dati della pubblica amministrazione, introdotto
dalle direttive comunitarie [43]_ e consolidato nel Codice
dell’amministrazione digitale [44]_; tali disposizioni sanciscono
l’obbligo per il settore pubblico di rilasciare i propri dati in
modalità aperta (*Open Data*) [45]_. Questo principio, pilastro
della strategia europea dei dati [46]_, muove dalla convinzione
che il libero riutilizzo dei dati, anche per fini commerciali,
contribuisca alla creazione di valore per la società grazie alle
potenzialità connesse allo sviluppo di servizi connessi: tanto più
sono elevate la qualità e quantità dei dati aperti messi a
disposizione dalle pubbliche amministrazioni, quanto maggiori
saranno le probabilità che essi vengano riutilizzati nella
creazione di servizi innovativi.

I dati del patrimonio culturale rientrano appieno in tale
prospettiva e pertanto vanno trattati in conformità a quanto
previsto nel quadro legislativo e procedurale tracciato dalle
norme sovraordinate; in particolare si fa qui riferimento:

-  ai dati descrittivi del patrimonio culturale contenute nei
   cataloghi e nelle banche dati nazionali e territoriali;

-  ai dati prodotti nell’ambito dell’attività istituzionale del
   Ministero e degli istituti culturali;

-  ai contenuti culturali prodotti nelle attività di
   valorizzazione, laddove compatibile con la disciplina del
   diritto d’autore.

Analizzando una recente ricerca empirica sull'adozione di
politiche di **Open Access**\* presso istituti GLAM (*Galleries,
Libraries, Archives, Museums*) di tutto il mondo [47]_, è
possibile constatare come l’apertura dei dati non sia una pratica
ancora adottata sistematicamente dagli istituti culturali italiani
[48]_. Per superare questo divario, dovuto a un più lento
adeguamento del comparto cultura alle nuove opportunità aperte
dalla condivisione e circolazioni di dati e conoscenze, occorre
superare le resistenze ancora esistenti derivanti, più che da
posizioni di principio, da una oggettiva difficoltà da parte degli
istituti culturali a confrontarsi con un tema che richiede
specifiche competenze tecniche.

Il PND, combinando le indicazioni operative contenute nelle Linee
guida della parte terza (cfr. par. :ref:`linee_guida_digitalizzazione_patrimonio_culturale` e :ref:`linee_guida_redazione_piano_gestione_dati`) con il programma
formativo previsto nell’ambito del PNRR (cfr. par. :ref:`formazione_crescita_competenze`), intende
perseguire diverse finalità: favorire la condivisione e il
riutilizzo dei dati tra le pubbliche amministrazioni e da parte di
cittadini e imprese, aumentare la qualità dei dati e dei metadati,
aumentare la consapevolezza sulle politiche di valorizzazione del
patrimonio informativo pubblico e su una moderna economia dei
dati.

Nelle *Linee guida per la redazione del Piano di gestione dei
dati* (cfr. par. :ref:`linee_guida_redazione_piano_gestione_dati`) sono contenute una serie di indicazioni
operative volte a facilitare l’adozione di pratiche di apertura
dei dati come momento qualificante del ciclo di vita della risorsa
digitale.

.. admonition:: Azioni previste dal livello 1 (direzioni generali [49]_)

  Gestione e sviluppo del sito dei dati aperti della cultura
  **dati.beniculturali.it**, inteso quale interfaccia unica rispetto
  alla “Piattaforma digitale nazionale dati” [50]_; identificazione
  delle basi dati strategiche del Ministero e pubblicazione del
  relativo catalogo in coerenza con il profilo DCAT-AP_IT [51]_;
  identificazione dei sistemi informativi pubblici che espongono API
  coerenti con il modello di interoperabilità e con i modelli di
  riferimento di dati nazionali ed europei; normalizzazione delle
  licenze d’uso aperte utilizzate; promozione di iniziative di
  formazione e divulgazione sul tema.

.. admonition:: Azioni previste dal livello 2 (istituti centrali [52]_)

  Aumento del numero di dataset aperti di tipo dinamico e del numero
  di dataset con metadati di qualità conformi agli standard di
  riferimento europei e dei cataloghi nazionali (dati.gov.it,
  geodati.gov.it), pubblicati sul sito dati.beniculturali.it in
  coerenza con quanto previsto dal quadro normativo nazionale ed
  europeo; attivazione dell’interoperabilità con l’infrastruttura
  software del patrimonio culturale (cfr. par. :ref:`infrastruttura_nazionale_dati_patrimonio`) secondo API
  standard; realizzazione di iniziative di coinvolgimento di utenti
  e sviluppatori per il riuso dei dataset rilasciati in formato
  aperto.

.. admonition:: Azioni previste dal livello 3 (istituti culturali  [53]_)

  Produzione e gestione dei dati, sulla base delle proprie finalità
  istituzionali, conformemente gli standard nazionali e alle
  indicazioni espresse nel Piano nazionale di digitalizzazione del
  patrimonio culturale; utilizzo di software di catalogazione, se
  diversi da quelli messi a disposizione gratuitamente dagli
  Istituti centrali, che siano pienamente interoperabili con i
  sistemi nazionali attraverso l’esposizione di API standard o
  attraverso il conferimento ai sistemi nazionali secondo i formati
  di trasferimento definiti dagli istituti centrali; crescita
  qualitativa e aggiornamento dei dati nel tempo; chiara
  associazione delle licenze d’uso ai dataset rilasciati in formato
  aperto.

.. _design_servizi_modelli_creazione_valore:

Design dei servizi e modelli per la creazione di valore
-------------------------------------------------------

Per migliorare e innovare l’attuale gestione del patrimonio
digitale, basata quasi esclusivamente sull’offerta di prodotti
(ovvero di risorse digitali intese come mere riproduzioni di beni
culturali fisici), è necessario intraprendere un percorso sfidante
di progettazione dei servizi e dei modelli per la creazione di
valore culturale, sociale ed economico. Per condurre
quest’operazione in modo efficace ed efficiente si possono
distinguere tre macro-categorie di servizi digitali erogabili:

-  servizi digitali di base: riguardano la ricerca di informazioni
   (lato fruizione) e la condivisione di contenuti (lato
   creazione);

-  prodotti e servizi digitali a valore aggiunto: sono
   rappresentati da servizi innovativi di elaborazione avanzata
   dei dati e dei contenuti per la creazione di prodotti educativi,
   espositivi, editoriali, commerciali;

-  servizi digitali per la gestione: includono i servizi dedicati
   alla gestione del patrimonio (*back-end*), delle attività
   istituzionali (*front-end*) e delle funzioni legate alla
   fruizione (ticketing, prenotazione, pagamenti, segnalazioni,
   ecc.).

La mappatura delle tipologie dei beni culturali, condotta in
funzione del loro potenziale di valorizzazione insieme all’analisi
dei mercati e dei target di riferimento per l’erogazione dei
servizi da parte degli istituti culturali, costituisce la base per
la definizione di processi *end-to-end*. Questi vanno progettati
nel contesto di una strategia circolare - che muove dal gestore
all’utente e viceversa - e poi implementati a seconda dei
potenziali utilizzatori: le istituzioni (modello B2I
*Business-to-Institutions*), le imprese (modello B2B
*Business-to-Business*), gli utenti (modello B2C
*Business-to-Consumer*); ciò indipendentemente dal fatto che
vengano sviluppati a livello centrale o territoriale.

Sulla base dei servizi digitali e dei processi *end-to-end*
saranno adottati nuovi modelli di gestione capaci di armonizzare
la funzione dell’apertura inclusiva, partecipata e democratica
delle collezioni con gli obiettivi di valorizzazione, anche
economica, del patrimonio culturale digitalizzato. La finalità di
questa azione strategica consiste nel proporre modalità di
gestione sostenibili nel tempo. I nuovi servizi si rivolgeranno a
tutte le categorie individuate nei mercati di riferimento (B2I,
B2B, B2C) e, potenzialmente, potranno estendersi oltre i confini
nazionali per intercettare la domanda internazionale.

Il corrispettivo naturale del processo di design dei servizi è
l’adozione di indici di misurazione delle performance e di
metriche per l’autovalutazione delle condizioni di partenza, dei
progressi registrati nel tempo e dei risultati finali degli
istituti culturali (il cosiddetto *Digital Maturity Assesment* già
sperimentato con successo su base volontaria in altre nazioni
europee).

La capacità di comprendere e vagliare il proprio livello di
maturità digitale è un’opportunità fondamentale per un’istituzione
culturale, poiché rappresenta la base di partenza su cui fondare
il proprio processo di sviluppo. L'impiego di metodologie e
strumenti di valutazione della maturità digitale consente di
monitorare i livelli di attuazione delle misure proposte,
ottenendo dati quantitativi e qualitativi che permettono di
rilevare oggettivamente gli stati di avanzamento della transizione
digitale. In questo modo sarà possibile incentivare – anche tra
gli enti gestori del patrimonio – l’adozione di processi
decisionali guidati da evidenze quantitative e qualitative
(*data-driven*), che valorizzino i dati originati
dall’espletamento delle funzioni degli istituti
nell’interpretazione del cambiamento.

Tutti questi aspetti troveranno una più approfondita trattazione
nelle *Linee guida per la classificazione di prodotti e servizi
digitali, processi e modelli di gestione* (cfr. par. :ref:`linee_guida_classificazione`) che
metteranno a fuoco le tipologie dei beni culturali e il loro
potenziale di valorizzazione, identificheranno i prodotti
realizzabili e i servizi erogabili, definiranno i processi
*end-to-end* e analizzeranno i modelli di gestione applicabili per
la creazione di valore culturale, sociale ed economico. Nel
documento *Introduzione alla metodologia per la valutazione della
maturità digitale degli istituti culturali* (cfr. par. :ref:`linee_guida_introduzione_metodologia` ) vengono invece descritti i principali modelli di *Digital Maturity Assessment*, le opportunità di applicazione al patrimonio
culturale e alcuni casi di strumenti esistenti.

.. admonition:: Azioni previste a breve termine (2022)

  1) Creazione di un tool online per l’auto-valutazione della maturità digitale

.. admonition:: Azioni previste a medio termine (2023)

  2) Creazione di un catalogo ragionato di esempi e buone pratiche

.. admonition:: Azioni a medio/lungo termine (2024-2026)

  3) Realizzazione di un programma formativo su vasta scala (cfr. par. :ref:`formazione_crescita_competenze`)

  4) Creazione del catalogo dei servizi digitali per il patrimonio culturale disponibili sul mercato (cfr. par. :ref:`tecnologie_abilitanti_user_centered_design`)

.. [35] Nel 2014 sono stati elaborati alcuni principi fondamentali, denominati F.A.I.R. (Findable, Accessible, Interoperable, Re-Usable), per ottimizzare la riutilizzabilità dei dati della ricerca; il testo completo è disponibile all’indirizzo https://www.force11.org/group/fairgroup/fairprinciples

.. [36] Il IIIF (*International Image Interoperability Framework*) è una tecnologia sviluppata negli ultimi anni che si è diffusa molto rapidamente a livello internazionale e in tutto il mondo GLAM.  Promossa da un consorzio di importanti istituzioni culturali, è supportata da una comunità internazionale che sviluppa e implementa le specifiche delle API (*Application Programming Interface*) che lo costituiscono (cfr. https://iiif.io/).

.. [37] Per un approfondimento sui dati aperti si veda il documento “FAQ per la pubblicazione di dati aperti” allegato alle *Linee guida per la redazione del piano di gestione dei dati (Data Management Plan)*.

.. [38] Il sistema di livelli proposto descrive il modello organizzativo del Ministero della cultura ma può essere facilmente adattato anche alle amministrazioni regionali e comunali.

.. [39] Per gli enti locali questo livello può essere svolto dalle direzioni generali dell’ente Regione.

.. [40] Per quanto riguarda il Ministero della cultura, si fa riferimento agli Istituti centrali identificati all’art. 33 comma 2 del dpcm 169/2019 per i profili di rispettiva competenza, ed in particolare: l’Archivio centrale dello Stato, l’Istituto centrale per gli archivi, l’Istituto centrale per i beni sonori e audiovisivi, l’Istituto centrale per il catalogo e la documentazione, l’Istituto centrale per il catalogo unico delle biblioteche italiane, l’Istituto centrale per il patrimonio immateriale, l’Istituto centrale per il restauro, l’Istituto centrale per la patologia degli archivi e del libro, l’Istituto centrale per la grafica, l’Istituto centrale per l’archeologia. Per gli enti locali questo livello può essere svolto dai “Servizi cultura” dell’ente Regione se ha specifiche deleghe in materia o da enti regionali dedicati al patrimonio culturale.

.. [41] Tutti gli uffici, gli istituti culturali e i luoghi della cultura, come definiti nei rispettivi ordinamenti, che conservano e valorizzano beni culturali, indipendentemente dai livelli di autonomia.

.. [42] `Creative Commons <https://creativecommons.org/>`__ è un’organizzazione internazionale senza scopo di lucro che fornisce licenze gratuite, strumenti che i titolari dei diritti d’autore e dei diritti connessi possono utilizzare per consentire ad altri di condividere, riutilizzare e remixare legalmente le proprie opere. Il rilascio di materiale con una delle sei licenze CC chiarisce agli utenti cosa possono o non possono fare. Per approfondimenti cfr. https://creativecommons.it/chapterIT/.

.. [43] La direttiva europea (UE) 2019/1024, relativa all'apertura dei dati e al riutilizzo dell'informazione del settore pubblico, rifonde in un unico testo le precedenti direttive 2003/98/CE e 2013/37/UE; la norma italiana di recepimento è il decreto legislativo 24 gennaio 2006, n.  36.

.. [44] Il decreto legislativo 7 marzo 2005, n. 82 recante il Codice dell'Amministrazione Digitale (CAD), è un testo unico che riunisce e organizza le norme riguardanti l'informatizzazione della Pubblica Amministrazione nei rapporti con i cittadini e le imprese. Tra le molte disposizioni relative al trattamento dei dati e documenti informatici, il CAD dall’art. 50 all’art. 62 introduce una serie di norme relative ai dati delle pubbliche amministrazioni e alla loro fruizione.

.. [45] Alla data di emanazione delle presenti Linee guida, sono in corso di redazione da parte di AgID le nuove *Linee Guida recanti regole tecniche per l’attuazione del decreto legislativo 24 gennaio 2006, n.  36 e s.m.i. relativo all’apertura dei dati e al riutilizzo dell’informazione del settore pubblico, disponibili* in consultazione all’indirizzo https://docs.italia.it/AgID/documenti-in-consultazione/lg-opendata-docs/it/bozza/index.html

.. [46] “La strategia europea in materia di dati mira a fare dell'UE un leader in una società basata sui dati. La creazione di un mercato unico dei dati consentirà a questi ultimi di circolare liberamente all'interno dell'UE e in tutti i settori a vantaggio delle imprese, dei ricercatori e delle amministrazioni pubbliche. Le singole persone, le imprese e le organizzazioni dovrebbero essere messe in grado di adottare decisioni migliori sulla base delle informazioni derivate da dati non personali”.  https://ec.europa.eu/info/strategy/priorities-2019-2024/europe-fit-digital-age/european-data-strategy_it

.. [47] Douglas McCarthy, Andrea Wallace, *Survey of GLAM open access policy and practice*, 2018 to present, CC BY 4.0, https://docs.google.com/spreadsheets/d/1WPS-KJptUJ-o8SXtg00llcxq0IKJu8eO6Ege_GrLaNc/edit#gid=1216556120

.. [48] Su 934 soggetti dell’ecosistema GLAM europeo che mettono a disposizione dati della cultura in accesso aperto per mezzo dei loro siti web e/o di piattaforme esterne, come Europeana e Wikimedia Commons, solo 24 sono italiani, contro 178 della Germania, 89 del Regno Unito, 82 della Svezia, 75 della Polonia, 62 di Francia e Olanda, 45 di Spagna, 39 di Portogallo, 36 di Svizzera e Norvegia, 33 di Belgio.

.. [49] Cfr. nota 39.

.. [50] Art. 53 *-ter* del Codice dell’amministrazione digitale.

.. [51] Profilo italiano dei metadati richiesti per descrivere tutti i dati disponibili presso la pubblica amministrazione.  Il profilo è elaborato dall’Agenzia per l’Italia Digitale (AgID). Il profilo nazionale, denominato anche “Profilo italiano di DCAT-AP” (DCAT-AP_IT), si inserisce nel contesto del framework europeo di interoperabilità. È una estensione della specifica DCAT-AP (*Data Catalog Vocabulary – Application Profile*) rilasciata a novembre 2015. Per approfondimenti cfr. https://dati.gov.it/content/dcat-ap-it-v10-profilo-italiano-dcat-ap-0.

.. [52] Cfr. nota 40.

.. [53] Cfr. nota 41.
