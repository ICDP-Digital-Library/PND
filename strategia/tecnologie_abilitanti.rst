.. _tecnologie-abilitanti:

Tecnologie abilitanti
=====================

La prima serie di azioni strategiche è volta alla creazione di un
contesto tecnologico abilitante, su cui fondare il processo di
digitalizzazione di beni, prodotti, servizi e processi destinati a
migliorare la gestione e la conservazione del patrimonio e al
contempo a soddisfare i bisogni degli utenti (cfr. par. :ref:`digitalizzazione_ciclo_vita_risorsa_digitale` );
questo dovrà avvenire secondo diverse prospettive:

-  lato strategico, adottando tecnologie digitali per ottenere un
   vantaggio competitivo;

-  lato produttivo, rendendo l’esperienza utente (*user journey)*
   più interattiva per le persone;

-  lato applicativo: favorire la produzione, il trattamento, la
   conservazione e la preservazione a lungo termine, la sicurezza
   e lo scambio dei dati;

-  lato operativo: impiego di tecnologie digitali per rendere più
   efficienti i processi interni;

-  lato culturale: creazione di una cultura organizzativa per un
   ambiente digitale integrato, inclusivo, ricettivo e aperto.

Al centro del nuovo contesto si colloca la necessità di disegnare
una strategia per la gestione dei dati e delle risorse digitali
del patrimonio culturale, coerenti con le direttive comunitarie e
nazionali; la Commissione europea auspica, infatti, che le
istituzioni culturali comprendano con fiducia, convinzione e
sicurezza le potenzialità dischiuse dalla raccolta, elaborazione e
condivisione dei dati e delle risorse digitali culturali.

I dati, dunque, rappresentano il fulcro della trasformazione
digitale; essi definiscono il modo in cui produciamo e beneficiamo
della cultura, come di qualunque altro ambito della nostra
esistenza. L'accesso alla crescente mole di dati e la capacità di
utilizzarli criticamente e consapevolmente sono fattori essenziali
per l'innovazione e la crescita, dal perfezionamento del processo
decisionale al miglioramento della qualità dei servizi pubblici.
Le indicazioni della Commissione europea sono chiare e applicabili
anche al dominio dei beni culturali: in una società in cui gli
individui genereranno quantità crescenti di dati, il modo in cui
saranno raccolti e utilizzati deve assumere prioritariamente gli
interessi dell'individuo, in conformità con i valori, i diritti
fondamentali e le normative europee, oltre ai dettami di quella
nazionale. Allo stesso tempo, il volume crescente di dati prodotti
dagli istituti e dai cittadini nelle loro interazioni con il
patrimonio culturale (**big data**\*), combinato con il
cambiamento tecnologico delle relative modalità di archiviazione
ed elaborazione, costituirà una fonte di crescita e innovazione
che sarebbe colpevole non sfruttare.  Questo significa che i dati
dovrebbero essere disponibili per tutti, siano essi soggetti
pubblici o privati, con o senza finalità di lucro, grandi o
piccoli, *start-up* o *over the top*. Ciò aiuterà la società a
capitalizzare l'innovazione e la crescita della concorrenza e a
garantire che tutti beneficino di un “dividendo digitale”, nel
senso di assicurare un utilizzo corretto dei dati sia sotto il
profilo giuridico che etico, nella prospettiva di una crescita
equa delle comunità.

Per questo motivo, nell’ambito dell’Investimento PNRR “Strategie
digitali e piattaforme per il patrimonio culturale” il Ministero
ha inserito alcuni interventi che mirano a creare un livello
infrastrutturale hardware e software a disposizione di tutto
l’ecosistema digitale della cultura, sia attraverso la creazione
di piattaforme di servizio che operano a livello nazionale (cfr.  par. :ref:`infrastruttura_nazionale_dati_patrimonio`, :ref:`sistema_certificazione_identita_digitale`, :ref:`disseminazione_culturale_condivisione_sociale`, :ref:`co_creazione_crowdsorcing`), sia stimolando e sostenendo gli operatori economici per lo sviluppo di servizi digitali da
diffondere sul mercato (cfr. par. :ref:`tecnologie_abilitanti_user_centered_design` ).

.. _infrastruttura_nazionale_dati_patrimonio:

Infrastruttura nazionale dei dati del patrimonio culturale
----------------------------------------------------------

Nell’ambito delle azioni finanziate con il PNRR, il Ministero ha
avviato la realizzazione di una “Infrastruttura software del
patrimonio culturale” (sub-investimento M1C3 1.1.4, periodo di
realizzazione 2022-2024) quale spazio nazionale per la gestione e
conservazione dei dati del patrimonio culturale, in coerenza con
le citate strategie europee e nazionali in materia. Tale
infrastruttura, che assume le caratteristiche di una piattaforma
software progettata nativamente per il cloud, intende creare un
ambiente che garantisca una corretta, affidabile, sicura ed
efficiente organizzazione delle risorse digitali del patrimonio
culturale e dei metadati connessi, con l’obiettivo di raggiungere
un duplice risultato:

-  costituire un grande spazio dedicato ai dati della cultura, in
   linea con la strategia europea che vuole rendere gli stati
   membri “titolari” della gestione dei propri dati: un ambiente
   dotato dei migliori standard tecnologici esistenti, sicuro e
   conforme alle norme nazionali ed internazionali;

-  garantire agli istituti culturali pubblici, ma potenzialmente
   anche privati, livelli di servizio, in termini infrastrutturali
   e tecnologici, che da soli difficilmente potrebbero raggiungere
   o mantenere, preservando comunque la titolarità dei dati e dei
   processi di produzione, manutenzione e arricchimento
   qualitativo ad essi riferiti.

Questo permetterà a qualsiasi istituto di sviluppare i progetti di
digitalizzazione utilizzando i propri sistemi informativi o
applicativi, popolando lo spazio dati nazionale e sfruttando al
contempo i servizi dell’infrastruttura (es. servizi di storage,
servizi di processamento dati per l’acquisizione del pregresso,
servizi di integrazione dati *cross domain*, servizi di
archiviazione e conservazione, servizi di attribuzione
dell’identità digitale, servizi di interoperabilità, ecc.).  Lo
spazio dei dati che si andrà generando è pensato separato, sia
logicamente che fisicamente, dalle applicazioni di *front-end*
destinate al pubblico; queste utilizzeranno i dati esposti
dall’infrastruttura software attraverso specifiche API
(**Application Programming Interface**\*) fruibili da un numero
quanto più ampio possibile di utenti/sistemi [17]_. In questo modo
è possibile per tutti i sistemi partecipanti accedere ai dati
derivanti da una vasta comunità *cross domain*, processati e
integrati, preservati in sicurezza e resi disponibili per la
creazione di applicazioni che rispondano alle esigenze di utenze
sempre più eterogenee e sofisticate (cfr. par. :ref:`tecnologie_abilitanti_user_centered_design` ).

L’infrastruttura software del patrimonio culturale sarà
caratterizzata dalla flessibilità dei **modelli**\* concettuali
per l’integrazione dei dati, così da restituire molteplici e
diverse interpretazioni, senza rinunciare allo spazio di
conoscenza dei domini specialistici codificati negli standard di
contenuto e di struttura in uso presso i sistemi nazionali gestiti
dagli Istituti centrali del Ministero.

La piattaforma fornirà, infatti, i suoi servizi in primo luogo
proprio agli Istituti centrali del Ministero, abilitandoli alla
gestione e fruizione dei contenuti digitali attraverso le più
avanzate tecnologie di *content processing* e *visualization*.
Allo stesso tempo, i dati generati in tali sistemi saranno
dinamicamente acquisiti dall’infrastruttura e costituiranno
l’articolato nucleo informativo posto alla base dei futuri servizi
di accesso al patrimonio culturale.  Il valore di questo
ecosistema integrato risiede nel duplice vantaggio di avere dati
processati secondo le logiche di dominio ma relazionati e riletti
su logiche cross-dominio, utilizzando diverse logiche e tecnologie
di integrazione, tutt’ora in corso di sperimentazione.

Con lo stesso principio, specifiche macro-componenti logiche
dell’infrastruttura saranno preposte all’acquisizione ed
elaborazione dei dati provenienti da sistemi terzi, non aderenti
ai sistemi nazionali, secondo le diverse regole e i protocolli che
li caratterizzano, conferendo in tal modo allo spazio dati
dell’infrastruttura una effettiva dimensione nazionale in ogni
dominio descrittivo.

Gli istituti culturali, di qualunque natura, potranno relazionarsi
con l’infrastruttura software del patrimonio culturale secondo due
modelli:

-  modello integrato, rivolto ai sistemi che conferiscono i propri
   dati e oggetti digitali all’infrastruttura, condividendone
   nativamente i servizi; le risorse digitali sono “ospitate”
   nell’infrastruttura software e vengono memorizzate e conservate
   sui sistemi dell’infrastruttura, e anche il ciclo di vita della
   risorsa digitale viene gestito tramite i servizi
   dell’infrastruttura; paradigmaticamente questo modello è
   rappresentato dalla integrazione dei sistemi degli Istituti
   centrali del Ministero in corso di realizzazione;

-  modello federato: pensato per quei sistemi informativi in grado
   di esporre in modo stabile ed efficiente le risorse digitali
   mediante API standard; le risorse digitali risiedono nei
   sistemi di origine e sono “referenziate” nell’infrastruttura,
   mentre il ciclo di vita dei dati è gestito dall’ente nei propri
   sistemi. In questo modo i sistemi federati possono condividere
   con l’infrastruttura solo alcuni servizi, in base alle loro
   specifiche necessità.

La scelta del modello di riferimento dipende dagli obiettivi dei
singoli istituti e dal livello di maturità del sistema cooperante
- da stimare a valle di una procedura di analisi e valutazione - e
dalla prospettiva di sviluppo che i singoli sistemi immaginano di
darsi nel tempo. Specifiche linee guida, rese disponibili a
completamento dello sviluppo dei servizi dell’infrastruttura dati,
orienteranno gli istituti culturale nella scelta del precorso da
intraprendere.

L’infrastruttura software nazionale non sostituisce dunque i
sistemi esistenti di catalogazione/descrizione né i siti e i
portali di consultazione, ma rappresenta un supporto integrativo
per consentire e facilitare il confronto fra risorse provenienti
da domini e dimensioni diverse dell’ecosistema. Inoltre,
l’adozione di un sistema centralizzato cloud, realizzato sulla
logica applicativa a micro-servizi, contribuirà a diminuire i
*lock-in* di settore, riducendo le inefficienze e abbassando i
costi di gestione. L’infrastruttura software costituirà, dunque,
il nucleo centrale di una rete di sistemi, anche esterni, la cui
interconnessione aggiunge valore ai diversi sistemi singolarmente
considerati (cfr. par. :ref:`disseminazione_culturale_condivisione_sociale`).

Inoltre, l’infrastruttura software del patrimonio culturale
incorpora nel suo disegno logiche di processo conformi ai modelli
funzionale e informativo OAIS (standard ISO 14721:2012) garantendo
in tal modo sia la corretta conservazione delle risorse acquisite
nel loro contesto informativo originario che la trasformazione,
l’arricchimento e l’esposizione delle stesse verso i sistemi di
accesso, tenendo bene separate e allo stesso tempo tracciandole in
tutte le fasi. Per la preservazione a lungo termine e la
conservazione digitale a norma (o “conservazione sostitutiva”) di
determinate tipologie documentarie, l’Infrastruttura colloquierà,
integrandosi opportunamente, con sistemi come Magazzini digitali
[18]_ e il Polo di Conservazione digitale [19]_, parte integrante
dell’ecosistema di servizi del Ministero.

In coerenza con la strategia del cloud nazionale [20]_, la
piattaforma software sarà integrata nel Polo strategico nazionale
[21]_, l’infrastruttura progettata per l’erogazione di servizi
cloud della pubblica amministrazione, beneficiando così di
notevoli vantaggi in termini di efficienza, sicurezza,
semplificazione gestionale e costi di manutenzione. Inoltre, sarà
sviluppata seguendo le regole tecniche stabilite da AgID per
l’interoperabilità tecnica [22]_, in modo da garantire la
collaborazione tra pubbliche amministrazioni e tra queste e
soggetti terzi, per mezzo di soluzioni tecnologiche che assicurano
l’interazione e lo scambio di informazioni senza vincoli sulle
implementazioni.

.. admonition:: Azioni previste a breve termine (2022)

    1) Produrre un modello di *assessment* di dati e sistemi per valutare il livello di maturità digitale e individuare il più appropriato modello di partecipazione all’infrastruttura nazionale

    2) Realizzare l’*assessment* di n. 50 sistemi a livello territoriale

.. admonition:: Azioni previste a medio termine (2023)

  3) Rilasciare i primi servizi core dell’infrastruttura software, utili per sperimentazioni di *early adoption* e per gestire i prodotti provenienti dalle campagne di digitalizzazione finanziate con fondi PNRR

.. admonition:: Azioni a medio/lungo termine (2024-2026)

  4) Rilasciare tutti i servizi previsti dell’infrastruttura

  5) Integrare/federare n. 50 sistemi a livello territoriale

.. _sistema_certificazione_identita_digitale:

Sistema di certificazione dell'identità digitale dei beni culturali
-------------------------------------------------------------------

Come definito in precedenza (cfr. par. :ref:`patrimonio_culturale_digitale`), il patrimonio culturale digitale è correlato al sistema dei beni culturali,
materiali e immateriali, ma non coincide con essi; non esiste
infatti una relazione “1 a 1” (a un bene culturale non corrisponde
una sola risorsa digitale): piuttosto si generano relazioni “molti
a molti” (diversi beni culturali possono corrispondere a una
risorsa digitale, diverse risorse digitali possono corrispondere a
un bene culturale). Il patrimonio culturale digitale non
identifica pertanto l’universo dei beni culturali, ma ne è
piuttosto una rappresentazione/interpretazione.

Occorre quindi far evolvere il concetto di “codice identificativo
univoco”, utilizzato in molti dei sistemi informativi nazionali e
regionali, verso un sistema di certificazione esterno ai medesimi;
un sistema che, basato comunque sull’identificazione univoca del
bene culturale fisico, la mantenga stabile, disponibile e certa
nel tempo, consentendo così a tutti i sistemi e servizi che
trattano dati riferiti al medesimo bene di poterla richiamare
attraverso servizi di interoperabilità.

Prendendo come esempio intuitivo – e non tecnico – quanto avviene
per le persone fisiche nel Sistema Pubblico di identità Digitale
(SPiD) [23]_, il certificato d’identità digitale dei beni
culturali rappresenta la chiave abilitante affinché un bene
culturale sia riconosciuto univocamente nei diversi sistemi
informativi, sia amministrativi (gestione dei procedimenti) che
culturali (piattaforme di accesso). Il modello si può declinare
con una serie di opportune considerazioni, tra cui quella più
evidente riguardo il fatto che un bene culturale è ”passivo” e
necessita di una persona fisica o giuridica per poter richiedere
la certificazione e, una volta ottenuta, operare nei diversi
ambiti digitali.

L’attribuzione del certificato di identità digitale presuppone il
riconoscimento dello status giuridico di bene culturale; per
questo motivo il processo di attribuzione e certificazione
dell’identità digitale dei beni culturali deve essere realizzato
esternamente ai sistemi di gestione della conoscenza (i cosiddetti
“cataloghi”), che non hanno notoriamente l’autorità amministrativa
per operare tale attribuzione, ma si limitano a registrare le
informazioni e gli attributi che qualificano un bene. Ogni sistema
tuttavia, proprio perché privo della funzione certificante,
identifica il bene secondo proprie anagrafiche che devono poi
essere allineate con quelle prodotte da altri sistemi.

È quindi necessario concepire un sistema che consenta ai beni
culturali di esistere nell’ambiente digitale, con una pluralità di
fini, quali ad esempio:

-  collegare il bene culturale ai procedimenti amministrativi che
   lo riguardano, una volta che questi saranno gestiti in modalità
   digitale;

-  collegare il bene culturale alle risorse digitali che ad esso
   si riferiscono e ai *big data* che vengono generati
   dall’interazione con esso;

-  consentire di tracciare le interazioni con il bene culturale,
   anche a rilevanza giuridica, che avvengono nei sistemi
   informativi dell’amministrazione e di terze parti.

Nell’ambito dell’investimento PNRR è prevista la realizzazione di
una piattaforma per il “Sistema di certificazione dell’identità
digitale dei beni culturali” (sub-investimento M1C3 1.1.2, periodo
di realizzazione 2023-2025), che sarà implementata in
collaborazione con AgID, con lo scopo di sviluppare un raccordo
tra i sistemi che identificano e descrivono i beni culturali e
quelli che ne prescrivono il regime giuridico, al fine di poter
attribuire e certificare, con procedure completamente digitali,
l’identità digitale di un bene culturale, incorporando in essa gli
elementi essenziali che lo determinano. L’esito del riconoscimento
univoco all’interno di una procedura digitale si perfeziona con la
produzione di un certificato digitale e con la sua archiviazione
sicura e stabile nel tempo. Non si tratta dunque di un ulteriore
sistema di identificazione e codifica dei beni culturali, ma del
processo di certificazione delle informazioni in gran parte già
esistenti – in maniera frammentata - nei sistemi nazionali al fine
di determinare lo status di bene culturale.

Tale sistema costituirà il presupposto per la digitalizzazione dei
procedimenti amministrativi e dei processi di gestione dei beni
culturali, in analogia con i progressi compiuti in termini di
semplificazione, sicurezza ed efficienza al pari di altri servizi
abilitanti come lo SPiD, la Carta Nazionale dei Servizi o PagoPA.
Inoltre, potrà aprire la strada all’applicazione in futuro degli
**smart contract**\* nell’ambito dei beni culturali, anche se tale
prospettiva al momento non è in fase di sviluppo.

.. admonition:: Azioni previste a breve termine (2022)

  1) Benchmark delle soluzioni esistenti

.. admonition:: Azioni previste a medio termine (2023)

  2) Definizione dei requisiti del sistema e del modello di governance

.. admonition:: Azioni a medio/lungo termine (2024-2026)

  3) Realizzazione e messa in produzione del sistema

.. _tecnologie_abilitanti_user_centered_design:

Tecnologie abilitanti per un *user-centered design*
---------------------------------------------------

Le tecnologie giocano un ruolo chiave nel processo di cambiamento
provocato dalla trasformazione digitale. Nuovi strumenti
permettono di connettere il patrimonio culturale con le persone,
le imprese, gli enti non commerciali e le industrie creative,
favorendo la maturazione e la crescita del mercato dei servizi
culturali progettati secondo logiche che mettono al centro
l’esperienza dell’utente (*user-centered design*); gli algoritmi
di intelligenza artificiale offrono possibilità inattese di
organizzazione, interpretazione e manipolazione dei dati; gli
sviluppi di prodotti e servizi interattivi (*interaction design*)e
delle tecnologie di visualizzazione immersiva - come la realtà
virtuale, aumentata e mista - ammettono sguardi inediti sulle
collezioni e consegnano agli operatori culturali potenti strumenti
per l’**edutainment**\* (educazione e intrattenimento), la
comunicazione, e lo studio e il godimento dei beni e del
patrimonio di conoscenze che li accompagnano; i *big data*,
sebbene non siano ancora pienamente sfruttati nel settore
culturale, oggi occupano una posizione centrale nella
determinazione delle strategie e dei modelli operativi delle
istituzioni pubbliche e nelle profilazioni degli utenti
propedeutiche alla personalizzazione dei servizi.

In questo panorama è opportuno conoscere e classificare le
tecnologie innovative applicabili al patrimonio culturale, al fine
di governare lo sviluppo degli applicativi in modo saggio,
coniugando logica, sostenibilità - ecologica, ambientale ed
economica - e tecnologie, operando scelte consapevoli e mirate al
riparo dalle tecnologie emergenti in un determinato momento.

L’innovazione tecnologica, infatti, non genera valore in sé: è
imprescindibile valutare preliminarmente come l’introduzione di
una determinata tecnologia si inserisce nei processi in essere
degli istituti culturali, in relazione al grado di maturità
digitale esistente. Secondo questa prospettiva, l’innovazione
tecnologica deve arrecare benefici su due piani:

-  Valorizzando i profili di competenza e il *know-how* che
   rappresentano il patrimonio conoscitivo sedimentato nel tempo
   dal personale della Pubblica amministrazione.

-  Rispondendo efficacemente ai bisogni degli utenti secondo
   logiche che non siano basate sulla scelta a priori di una
   determinata tecnologia ma che seguano un processo di
   *user-centered design,* focalizzato cioè sui comportamenti e
   sulle aspettative degli utenti (cfr. par. :ref:`co_creazione_crowdsorcing`).

Per abilitare lo sviluppo di queste applicazioni tecnologiche,
nell’ambito del PNRR è prevista la realizzazione di una
“Piattaforma dei servizi digitali per sviluppatori e imprese”
(sub-investimento M1C3 1.1.12, periodo di realizzazione 2024-2026)
per facilitare e sostenere l’espansione e l’integrazione di
servizi digitali innovativi da parte di soggetti pubblici e
privati, *start-up* e imprese culturali. La misura, la cui
attuazione si svilupperà tra il 2024 e il 2026, è tesa ad
acquisire alcune tecnologie abilitanti e applicazioni di base da
mettere a disposizione in formato aperto per successivi riutilizzi
finalizzati allo sviluppo di applicazioni innovative per il
patrimonio culturale. Al contempo sarà supportata, attraverso
specifiche linee di finanziamento erogate nell’ambito del PNRR, la
crescita di tali applicazioni per implementare un catalogo di
servizi ad alto valore aggiunto e potenziale creativo per la
ricerca, la gestione innovativa, la fruizione avanzata e la
valorizzazione del patrimonio culturale digitale, coerentemente
con la classificazione proposta nelle *Linee guida per la
classificazione di prodotti e servizi digitali, processi e modelli
di gestione* (cfr. par. :ref:`linee_guida_classificazione`).

.. admonition:: Azioni previste a breve termine (2022)

  1) Classificazione puntuale dei prodotti e servizi interessanti per l’ecosistema

  2) Analisi del mercato

.. admonition:: Azioni previste a medio termine (2023)

  3) Definizione dei bandi

.. admonition:: Azioni a medio/lungo termine (2024-2026)

  4) Erogazione contributi e realizzazione servizi

.. [17] Si predilige questo approccio quando il dato originale lo consente.  Esistono infatti delle eccezioni, come nel caso di dati lacunosi che possono essere ri-creati solo mediante le applicazioni.

.. [18] Magazzini Digitali è il servizio nazionale di conservazione e accesso ai documenti digitali **di interesse** culturale, curato dalla Biblioteca nazionale centrale di Firenze (BNCF), in collaborazione con la Biblioteca nazionale centrale di Roma (BNCR) e la Biblioteca nazionale Marciana di Venezia (BNM). Per i dettagli del servizio consulta il sito https://www.bncf.firenze.sbn.it/biblioteca/magazzini-digitali/

.. [19] Nell’ambito delle azioni finanziate con il PNRR, il Ministero ha avviato la realizzazione del “Polo di conservazione digitale” (sub-investimento M1C3 1.1.8, periodo di realizzazione 2022-2026), la cui realizzazione è affidata all’Archivio centrale dello Stato.  L’obiettivo generale del progetto è quello di regolamentare, in modo chiaro e uniforme, dalla fase di *pre-ingestion* a quella della *dissemination*, la policy conservativa del Ministero sia interna (Sistema di conservazione di medio-lungo periodo in house per le strutture del Ministero), sia nei confronti delle Amministrazioni statali che dovranno procedere al versamento dei loro archivi digitali nativi (o digitalizzati “a norma”) agli Archivi di Stato, secondo quanto disposto dalla vigente normativa sui beni culturali (Sistema di conservazione permanente degli Archivi di Stato), contribuendo, per quest’ultimo caso, a definire, in ragioni delle funzioni di tutela sugli archivi pubblici (quali beni culturali ab origine) esclusivamente in capo al Ministero, i requisiti e la policy che devono essere adottate dai sistemi conservativi delle PA statali (e, di riflesso, delle PA non statali), sia in house che in outsourcing, che custodiranno gli archivi digitali oggetto del successivo versamento al Sistema di conservazione permanente degli Archivi di Stato.

.. [20] Cfr.  https://innovazione.gov.it/dipartimento/focus/strategia-cloud-italia/

.. [21] Cfr.  https://innovazione.gov.it/dipartimento/focus/polo-strategico-nazionale/

.. [22] Cfr.  https://www.agid.gov.it/it/infrastrutture/sistema-pubblico-connettivita/il-nuovo-modello-interoperabilita

.. [23] Il Sistema Pubblico di Identità Digitale (SPID) è la chiave di accesso semplice, veloce e sicura ai servizi digitali delle amministrazioni locali e centrali. Un’unica credenziale (username e password) che rappresenta l’identità digitale e personale di ogni cittadino, con cui è riconosciuto dalla Pubblica Amministrazione per utilizzare in maniera personalizzata e sicura i servizi digitali. Per approfondimenti si rimanda al sito dedicato https://www.spid.gov.it/
